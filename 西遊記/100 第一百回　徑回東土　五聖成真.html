<span class="style2">西遊記</span>　　明 ‧ 吳承恩　編撰
    <hr>
      <h2>第一百回　徑回東土　五聖成真</h2>
    <p>且不言他四眾脫身，隨金剛駕風而起。卻說陳家莊救生寺內多人，天曉起來，仍治果餚來獻，至樓下，不見了唐僧。這個也來問，那個也來尋，俱慌慌張張，莫知所措，叫苦連天的道：「清清把個活佛放去了！」一會家無計，將辦來的品物，俱抬在樓上祭祀燒紙。以後每年四大祭，二十四小祭。還有那告病的，保安的，求親許願，求財求子的，無時無日不來燒香祭賽，真個是金爐不斷千年火，玉盞常明萬載燈，不題。
    </p><p>卻說八大金剛使第二陣香風，把他四眾，不一日送至東土，漸漸望見長安。原來那太宗自貞觀十三年九月望前三日送唐僧出城，至十六年，即差工部官在西安關外起建了望經樓接經，太宗年年親至其地。恰好那一日出駕復到樓上，忽見正西方滿天瑞靄，陣陣香風。金剛停在空中叫道：「聖僧，此間乃長安城了。我們不好下去，這裏人伶俐，恐洩漏吾相。孫大聖三位也不消去，汝自去傳了經與汝主，即便回來。我在霄漢中等你，與你一同繳旨。」大聖道：「尊者之言雖當，但吾師如何挑得經擔？如何牽得這馬？須得我等同去一送。煩你在空少等，量不敢誤。」金剛道：「前日觀音菩薩啟過如來，往來只在八日，方完藏數。今已經四日有餘，只怕八戒貪圖富貴，誤了期限。」八戒笑道：「師父成佛，我也望成佛，豈有貪圖之理！潑大粗人！都在此等我，待交了經，就來與你回向也。」</p>
    <p>呆子挑著擔，沙僧牽著馬，行者領著聖僧，都按下雲頭，落於望經樓邊。太宗同多官一齊見了，即下樓相迎道：「御弟來也？」唐僧即倒身下拜，太宗攙起，又問：「此三者何人？」唐僧道：「是途中收的徒弟。」太宗大喜，即命侍官：「將朕御車馬扣背，請御弟上馬，同朕回朝。」唐僧謝了恩，騎上馬，大聖輪金箍棒緊隨，八戒、沙僧俱扶馬挑擔，隨駕後共入長安。真個是：</p>
    <p>當年清宴樂昇平，文武安然顯俊英。水陸場中僧演法，金鑾殿上主差卿。</p><p>關文敕賜唐三藏，經卷原因配五行。苦煉凶魔種種滅，功成今喜上朝京。</p>
    <p>唐僧四眾隨駕入朝，滿城中無一不知是取經人來了。卻說那長安唐僧舊住的洪福寺大小僧人，看見幾株松樹一顆顆頭俱向東，驚訝道：「怪哉！怪哉！今夜未曾颳風，如何這樹頭都扭過來了？」內有三藏的舊徒道：「快拿衣服來！取經的老師父來了！」眾僧問道：「你何以知之？」舊徒曰：「當年師父去時，曾有言道：『我去之後，或三五年，或六七年，但看松樹枝頭若是東向，我即回矣。』我師父佛口聖言，故此知之。」急披衣而出，至西街時，早已有人傳播說：「取經的人適才方到，萬歲爺爺接入城來了。」眾僧聽說，又急急跑來，卻就遇著，一見大駕，不敢近前，隨後跟至朝門之外。唐僧下馬，同眾進朝。唐僧將龍馬與經擔，同行者、八戒、沙僧，站在玉階之下。</p>
    <p>太宗傳宣：「御弟上殿。」賜坐，唐僧又謝恩坐了，教把經卷抬來。行者等取出，近侍官傳上。太宗又問：「多少經數？怎生取來？」三藏道：「臣僧到了靈山，參見佛祖，蒙差阿難、伽葉二尊者先引至珍樓內賜齋，次到寶閣內傳經。那尊者需索人事，因未曾備得，不曾送他，他遂以經與了。當謝佛祖之恩東行，忽被妖風搶了經去，幸小徒有些神通趕奪，卻俱拋擲散漫。因展看，皆是無字空本。臣等著驚，復去拜告懇求，佛祖道：『此經成就之時，有比丘聖僧將下山與舍衛國趙長者家看誦了一遍，保祐他家生者安全，亡者超脫，只討了他三斗三升米粒黃金，意思還嫌賣賤了，後來子孫沒錢使用。』我等知二尊者需索人事，佛祖明知，只得將欽賜紫金缽盂送他，方傳了有字真經。此經有三十五部，各部中檢了幾卷傳來，共計五千零四十八卷，此數蓋合一藏也。」太宗更喜，叫：「光祿寺設宴，開東閣酬謝。」</p>
    <p>忽見他三徒立在階下，容貌異常，便問：「高徒果外國人耶？」長老俯伏道：「大徒弟姓孫，法名悟空，臣又呼他為孫行者。他出身原是東勝神洲傲來國花果山水簾洞人氏，因五百年前大鬧天宮，被佛祖困壓在西番兩界山石匣之內，蒙觀音菩薩勸善，情願皈依，是臣到彼救出，甚虧此徒保護。二徒弟姓豬，法名悟能，臣又呼他為豬八戒。他出身原是福陵山雲棧洞人氏，因在烏斯藏高老莊上作怪，即蒙菩薩勸善，虧行者收之，一路上挑擔有力，涉水有功。三徒弟姓沙，法名悟淨，臣又呼他為沙和尚。他出身原是流沙河作怪者，也蒙菩薩勸善，秉教沙門。那匹馬不是主公所賜者。」太宗道：「毛片相同，如何不是？」三藏道：「臣到蛇盤山鷹愁澗涉水，原馬被此馬吞之，虧行者請菩薩問此馬來歷，原是西海龍王之子，因有罪，也蒙菩薩救解，教他與臣作腳力。當時變作原馬，毛片相同。幸虧他登山越嶺，跋涉崎嶇，去時騎坐，來時馱經，亦甚賴其力也。」</p>
    <p>太宗聞言，稱讚不已，又問：「遠涉西方，端的路程多少？」三藏道：「總記菩薩之言，有十萬八千里之遠。途中未曾記數，只知經過了一十四遍寒暑。日日山，日日嶺，遇林不小，遇水寬洪。還經幾座國王，俱有照驗印信。」叫：「徒弟，將通關文牒取上來，對主公繳納。」當時遞上。太宗看了，乃貞觀一十三年九月望前三日給。太宗笑道：「久勞遠涉，今已貞觀二十七年矣。」牒文上有寶象國印，烏雞國印，車遲國印，西梁女國印，祭賽國印，朱紫國印，獅駝國印，比丘國印，滅法國印；又有鳳仙郡印，玉華州印，金平府印。太宗覽畢，收了。</p>
    <p>早有當駕官請宴，即下殿攜手而行，又問：「高徒能禮貌乎？」三藏道：「小徒俱是山村曠野之妖身，未諳中華聖朝之禮數，萬望主公赦罪。」太宗笑道：「不罪他，不罪他，都同請東閣赴宴去也。」三藏又謝了恩，招呼他三眾，都到閣內觀看。果是中華大國，比尋常不同。你看那：</p>
    <p>門懸彩繡，地襯紅氈。異香馥郁，奇品新鮮。琥珀杯，玻璃盞，鑲金點翠；黃金盤，白玉碗，嵌錦花纏。爛煮蔓菁，糖澆香芋。蘑菇甜美，海菜清奇。幾次添來姜辣筍，數番辦上蜜調葵。麵筋椿樹葉，木耳豆腐皮。石花仙菜，蕨粉乾薇。花椒煮萊菔，芥末拌瓜絲。幾盤素品還猶可，數種奇稀果奪魁。核桃柿餅，龍眼荔枝。宣州繭栗山東棗，江南銀杏兔頭梨。榛松蓮肉葡萄大，榧子瓜仁菱米齊。橄欖林檎，蘋婆沙果。慈菇嫩藕，脆李楊梅。無般不備，無件不齊。還有些蒸酥蜜食兼嘉饌，更有那美酒香茶與異奇。說不盡百味珍饈真上品，果然是中華大國異西夷。</p>
    <p>師徒四眾與文武多官俱侍列左右，太宗皇帝仍正坐當中，歌舞吹彈，整齊嚴肅，遂盡樂一日。正是：君王嘉會賽唐虞，取得真經福有餘。千古流傳千古盛，佛光普照帝王居。</p>
    <p>當日天晚，謝恩宴散。太宗回宮，多官回宅，唐僧等歸於洪福寺，只見寺僧磕頭迎接。方進山門，眾僧報道：「師父，這樹頭兒今早俱忽然向東。我們記得師父之言，遂出城來接，果然到了！」長老喜之不勝，遂入方丈。此時八戒也不嚷茶飯，也不弄喧頭，行者、沙僧個個穩重。只因道果完成，自然安靜。當晚睡了。</p>
    <p>次早，太宗升朝，對群臣言曰：「朕思御弟之功，至深至大，無以為酬。一夜無寐，口占幾句俚談，權表謝意，但未曾寫出。」叫：「中書官來，朕唸與你，你一一寫之。」其文云：「蓋聞二儀有象，顯覆載以含生；四時無形，潛寒暑以化物。是以窺天鑒地，庸愚皆識其端；明陰洞陽，賢哲罕窮其數。然天地包乎陰陽，而易識者，以其有象也；陰陽處乎天地，而難窮者，以其無形也。故知象顯可徵，雖愚不惑；形潛莫睹，在智猶迷。況乎佛道崇虛，乘幽控寂。弘濟萬品，典御十方。舉威靈而無上，抑神力而無下；大之則彌於宇宙，細之則攝於毫釐。無滅無生，歷千劫而亙古；若隱若顯，運百福而長今。妙道凝玄，遵之莫知其際；法流湛寂，挹之莫測其源。故知蠢蠢凡愚，區區庸鄙，投其旨趣，能無疑惑者哉！然則大教之興，基乎西土。騰漢庭而皎夢，照東域而流慈。古者分形分跡之時，言未馳而成化；當常見常隱之世，民仰德而知遵。及乎晦影歸真，遷移越世，金容掩色，不鏡三千之光；麗象開圖，空端四八之相。於是微言廣被，拯禽類於三塗；遺訓遐宣，導群生於十地。佛有經，能分大小之乘，更有法，傳訛邪正之術。我僧玄奘法師者，法門之領袖也。幼懷慎敏，早悟三空之功；長契神清，先包四忍之行。松風水月，未足比其清華；仙露明珠，詎能方其朗潤！故以智通無累，神測未形。超六塵而迥出，使千古而傳芳。凝心內境，悲正法之陵遲；棲慮玄門，慨深文之訛謬。思欲分條振理，廣彼前聞；截偽續真，開茲後學。是以翹心淨土，法遊西域。乘危遠邁，策杖孤征。積雪晨飛，途間失地；驚沙夕起，空外迷天。萬里山川，撥煙霞而進步；百重寒暑，躡霜雨而前蹤。誠重勞輕，求深欲達。周遊西宇，十有四年。窮歷異邦，詢求正教。雙林八水，味道餐風；鹿苑鷲峰，瞻奇仰異。承至言於先聖，受真教於上賢。探賾妙門，精窮奧業。三乘六律之道，馳驟於心田；一藏百篋之文，波濤於海口。爰自所歷之國無涯，求取之經有數。總得大乘要文，凡三十五部，計五千四十八卷，譯布中華，宣揚勝業。引慈雲於西極，注法雨於東陲。聖教缺而復全，蒼生罪而還福。濕火宅之乾焰，共拔迷途；朗金水之昏波，同臻彼岸。是知惡因業墜，善以緣升。升墜之端，惟人自作。譬之桂生高嶺，雲露方得泫其花；蓮出綠波，飛塵不能染其葉。非蓮性自潔而桂質本貞，良由所附者高，則微物不能累；所憑者淨，則濁類不能沾。夫以卉木無知，猶資善而成善，矧乎人倫有識，寧不緣慶而成慶？方冀真經傳布，並日月而無窮；景福遐敷，與乾坤而永大也歟！」</p>
    <p>寫畢，即召聖僧。此時長老已在朝門外候謝，聞宣急入，行俯伏之禮。太宗傳請上殿，將文字遞與長老覽遍。復下謝恩，奏道：「主公文辭高古，理趣淵微，但不知是何名目。」太宗道：「朕夜口占，答謝御弟之意，名曰聖教序，不知好否。」長老叩頭，稱謝不已。太宗又曰：「朕才愧圭璋，言慚金石。至於內典，尤所未聞。口占敘文，誠為鄙拙。穢翰墨於金簡，標瓦礫於珠林。循躬省慮，靦面恧心。甚不足稱，虛勞致謝。」</p>
    <p>當時多官齊賀，頂禮聖教御文，遍傳內外。太宗道：「御弟將真經演誦一番，何如？」長老道：「主公，若演真經，須尋佛地，寶殿非可誦之處。」太宗甚喜，即問當駕官：「長安城寺，有哪座寺院潔淨？」班中閃上大學士蕭瑀奏道：「城中有一雁塔寺潔淨。」太宗即令多官：「把真經各虔捧幾卷，同朕到雁塔寺，請御弟談經去來。」多官遂各各捧著，隨太宗駕幸寺中，搭起高台，鋪設齊整。長老仍命：「八戒、沙僧牽龍馬，理行囊，行者在我左右。」又向太宗道：「主公欲將真經傳流天下，須當譽錄副本，方可布散。原本還當珍藏，不可輕褻。」太宗又笑道：「御弟之言甚當！甚當！」隨召翰林院及中書科各官譽寫真經。又建一寺，在城之東，名曰謄黃寺。長老捧幾卷登台，方欲諷誦，忽聞得香風繚繞，半空中有八大金剛現身高叫道：「誦經的，放下經卷，跟我回西去也。」這底下行者三人，連白馬平地而起，長老亦將經卷丟下，也從台上起於九霄，相隨騰空而去，慌得那太宗與多官望空下拜。這正是：</p>
    <p>聖僧努力取經編，西宇周流十四年。苦歷程途遭患難，多經山水受迍邅。</p><p>功完八九還加九，行滿三千及大千。大覺妙文回上國，至今東土永留傳。</p>
    <p>太宗與多官拜畢，即選高僧，就於雁塔寺裏，修建水陸大會，看誦《大藏真經》，超脫幽冥孽鬼，普施善慶，將謄錄過經文，傳布天下不題。</p>
    <p>卻說八大金剛，駕香風，引著長老四眾，連馬五口，復轉靈山，連去連來，適在八日之內。此時靈山諸神，都在佛前聽講。八金剛引他師徒進去，對如來道：「弟子前奉金旨，駕送聖僧等，已到唐國，將經交納，今特繳旨。」遂叫唐僧等近前受職。如來道：「聖僧，汝前世原是我之二徒，名喚金蟬子。因為汝不聽說法，輕慢我之大教，故貶汝之真靈，轉生東土。今喜皈依，秉我迦持，又乘吾教，取去真經，甚有功果，加升大職正果，汝為旃檀功德佛。孫悟空，汝因大鬧天宮，吾以甚深法力，壓在五行山下，幸天災滿足，歸於釋教，且喜汝隱惡揚善，在途中煉魔降怪有功，全終全始，加升大職正果，汝為鬥戰勝佛。豬悟能，汝本天河水神，天蓬元帥，為汝蟠桃會上酗酒戲了仙娥，貶汝下界投胎，身如畜類，幸汝記愛人身，在福陵山雲棧洞造孽，喜歸大教，入吾沙門，保聖僧在路，卻又有頑心，色情未泯，因汝挑擔有功，加升汝職正果，做淨壇使者。」</p>
    <p>八戒口中嚷道：「他們都成佛，如何把我做個淨壇使者？」如來道：「因汝口壯身慵，食腸寬大。蓋天下四大部洲，瞻仰吾教者甚多，凡諸佛事，教汝淨壇，乃是個有受用的品級，如何不好！沙悟淨，汝本是捲簾大將，先因蟠桃會上打碎玻璃盞，貶汝下界，汝落於流沙河，傷生吃人造孽，幸皈吾教，誠敬迦持、保護聖僧，登山牽馬有功，加升大職正果，為金身羅漢。」又叫那白馬：「汝本是西洋大海敖廣晉龍王之子，因汝違逆父命，犯了不孝之罪，幸得皈身皈法，皈我沙門，每日家虧你馱負聖僧來西，又虧你馱負聖經去東，亦有功者，加升汝職正果，為八部天龍馬。」</p>
    <p>長老四眾，俱各叩頭謝恩。馬亦謝恩訖，仍命揭諦引了馬下靈山後崖化龍池邊，將馬推入池中。須臾間，那馬打個展身，即退了毛皮，換了頭角，渾身上長起金鱗，腮頷下生出銀鬚，一身瑞氣，四爪祥雲，飛出化龍池，盤繞在山門裏擎天華表柱上，諸佛讚揚如來的大法。</p>
    <p>孫行者卻又對唐僧道：「師父，此時我已成佛，與你一般，莫成還戴金箍兒，你還唸甚麼《緊箍咒》兒掯勒我？趁早兒唸個鬆箍兒咒，脫下來，打得粉碎，切莫叫那甚麼菩薩再去捉弄他人。」唐僧道：「當時只為你難管，故以此法制之。今已成佛，自然去矣，豈有還在你頭上之理！你試摸摸看。」行者舉手去摸一摸，果然無之。此時旃檀佛、鬥戰佛、淨壇使者、金身羅漢，俱正果了本位，天龍馬亦自歸真。有詩為證，詩曰：</p>
    <p>一體真如轉落塵，合和四相復修身。五行論色空還寂，百怪虛名總莫論。</p><p>正果旃檀皈大覺，完成品職脫沉淪。經傳天下恩光闊，五聖高居不二門。</p>
    <p>五聖果位之時，諸眾佛祖、菩薩、聖僧、羅漢、揭諦、比丘、優婆夷塞，各山各洞的神仙、大神、丁甲、功曹、伽藍、土地，一切得道的師仙，始初俱來聽講，至此各歸方位。你看那：</p>
    <p>靈鷲峰頭聚霞彩，極樂世界集祥雲。金龍穩臥，玉虎安然。烏兔任隨來往，龜蛇憑汝盤旋。丹鳳青鸞情爽爽，玄猿白鹿意怡怡。八節奇花，四時仙果。喬松古檜，翠柏修篁。五色梅時開時結，萬年桃時熟時新。千果千花爭秀，一天瑞靄紛紜。</p>
    <p>大眾合掌皈依，都唸：南無燃燈上古佛。南無藥師琉璃光王佛。南無釋迦牟尼佛。南無過去未來現在佛。南無清淨喜佛。南無毗盧尸佛。南無寶幢王佛。南無彌勒尊佛。南無阿彌陀佛。南無無量壽佛。南無接引歸真佛。南無金剛不壞佛。南無寶光佛。南無龍尊王佛。南無精進善佛。南無寶月光佛。南無現無愚佛。南無婆留那佛。南無那羅延佛。南無功德華佛。南無才功德佛。南無善游步佛。南無旃檀光佛。南無摩尼幢佛。南無慧炬照佛。南無海德光明佛。南無大慈光佛。南無慈力王佛。南無賢善首佛。南無廣主嚴佛。南無金華光佛。南無才光明佛。南無智慧勝佛。南無世靜光佛。南無日月光佛。南無日月珠光佛。南無慧幢勝王佛。南無妙音聲佛。南無常光幢佛。南無觀世燈佛。南無法勝王佛。南無須彌光佛。南無大慧力王佛。南無金海光佛。南無大通光佛。南無才光佛。南無旃檀功德佛。南無鬥戰勝佛。南無觀世音菩薩。南無大勢至菩薩。南無文殊菩薩。南無普賢菩薩。南無清淨大海眾菩薩。南無蓮池海會佛菩薩。南無西天極樂諸菩薩。南無三千揭諦大菩薩。南無五百阿羅大菩薩。南無比丘夷塞尼菩薩。南無無邊無量法菩薩。南無金剛大士聖菩薩。南無淨壇使者菩薩。南無八寶金身羅漢菩薩。南無八部天龍廣力菩薩。如是等一切世界諸佛，願以此功德，莊嚴佛淨土。上報四重恩，下濟三塗苦。若有見聞者，悉發菩提心。同生極樂國，盡報此一身。十方三世一切佛，諸尊菩薩摩訶薩，摩訶般若波羅密。</p>
    <h3>《西遊記》至此終。</h3>
    <hr>
  