<h5>墨子</h5>　　<span class="style11">非樂上第三十二</span>
<hr>
<p>子墨子言曰：「仁之事者，必務求興天下之利，除天下之害。將以為法乎天下，利人乎，即為，不利人乎，即止。且夫仁者之為天下度也，非為其目之所美，耳之所樂，口之所甘，身體之所安，以此虧奪民衣食之財，仁者弗為也。」</p>
<p>是故子墨子之所以非樂者，非以大鍾鳴鼓，琴瑟竽笙之聲，以為不樂也；非以刻鏤華文章之色，以為不美也；非以犓豢煎炙之味，以為不甘也；非以高臺厚榭邃野之居，以為不安也。雖身知其安也，口知其甘也，目知其美也，耳知其樂也，然上考之不中聖王之事，下度之不中萬民之利。是故子墨子曰：「為樂非也。」</p>
<p>今王公大人，雖無造為樂器，以為事乎國家；非直掊潦水拆壤垣而為之也，將必厚措斂乎萬民，以為大鍾鳴鼓琴瑟竽笙之聲。古者聖王亦嘗厚措斂乎萬民，以為舟車。既以成矣，曰：「吾將惡許用之？」曰：「舟用之水，車用之陸，君子息其足焉，小人休其肩背焉。」故萬民出財齎而予之，不敢以為慼恨者，何也？以其反中民之利也。然則樂器反中民之利亦若此，即我弗敢非也。然則當用樂器，譬之若聖王之為舟車也，即我弗敢非也。</p>
<p>民有三患：饑者不得食，寒者不得衣，勞者不得息，三者民之巨患也。然即當為之撞巨鍾，擊鳴鼓，彈琴瑟，吹竽笙，而揚干戚，民衣食之財，將安可得乎？即我以為未必然也。</p>
<p>意舍此，今有大國即攻小國，有大家即伐小家，強劫弱，衆暴寡，詐欺愚，貴傲賤，寇亂盜賊並興，不可禁止也。然即當為之撞巨鍾，擊鳴鼓，彈琴瑟，吹竽笙，而揚干戚，天下之亂也，將安可得而治與？即我未必然也。</p>
<p>是故子墨子曰：「姑嘗厚措斂乎萬民，以為大鍾鳴鼓琴瑟竽笙之聲，以求興天下之利，除天下之害，而無補也。」是故子墨子曰：「為樂非也。」</p>
<p>今王公大人，唯毋處高臺厚榭之上而視之，鍾猶是延鼎也，弗撞擊將何樂得焉哉？其說將必撞擊之。惟勿撞擊，將必不使老與遲者。老與遲者，耳目不聰明，股肱不畢強，聲不和調，明不轉朴。將必使當年，因其耳目之聰明，股肱之畢強，聲之和調，眉之轉朴。使丈夫為之，廢丈夫耕稼樹蓺之時；使婦人為之，廢婦人紡績織紝之事。今王公大人，惟毋為樂，虧奪民衣食之財，以拊樂如此多也。是故子墨子曰：「為樂非也。」</p>
<p>今大鍾鳴鼓琴瑟竽笙之聲，既已具矣，大人鏽然奏而獨聽之，將何樂得焉哉？其說將必與賤人，不與君子，與君子聽之，廢君子聽治；與賤人聽之，廢賤人之從事。今王公大人惟毋為樂，虧奪民之衣食之財，以拊樂如此多也。是故子墨子曰：「為樂非也。」</p>
<p>昔者齊康公興樂萬，萬人不可衣短褐，不可食糠糟，曰：「食飲不美，面目顏色不足視也；衣服不美，身體從容醜羸不足觀也。」是以食必粱肉，衣必文繡。此掌不從事乎衣食之財，而掌食乎人者也。是故子墨子曰：「今王公大人，惟毋為樂，虧奪民衣食之財，以拊樂如此多也。」是故子墨子曰：「為樂非也。」</p>
<p>今人固與禽獸麋鹿蜚鳥貞蟲異者也。今之禽獸麋鹿蜚鳥貞蟲，因其羽毛以為衣裘，因其蹄蚤以為絝屨，因其水草以為飲食。故唯使雄不耕稼樹蓺，雌亦不紡績織紝，衣食之財，固已具矣。今人與此異者也，賴其力者生，不賴其力者不生。君子不強聽治，即刑政亂；賤人不強從事，即財用不足。今天下之士君子，以吾言不然，然即姑嘗數天下分事，而觀樂之害。王公大人，蚤朝晏退，聽獄治政，此其分事也；士君子竭股肱之力，亶其思慮之智，內治官府，外收斂關市山林澤梁之利，以實倉廩府庫，此其分事也；農夫蚤出暮入，耕稼樹蓺，多聚叔粟，此其分事也；婦人夙興夜寐，紡績織紝，多治麻絲葛緒綑布縿，此其分事也。今惟毋在乎王公大人說樂而聽之，即必不能蚤朝晏退，聽獄治政，是故國家亂而社稷危矣。今惟毋在乎士君子說樂而聽之，即必不能竭股肱之力，亶其思慮之智，內治官府，外收斂關市山林澤梁之利，以實倉廩府庫，是故倉廩府庫不實。今惟毋在乎農夫說樂而聽之，即必不能蚤出暮入，耕稼樹蓺，多聚叔粟，是故叔粟不足。今惟毋在乎婦人說樂而聽之，即不必能夙興夜寐，紡績織紝，多治麻絲葛緒綑布縿，是故布縿不興。曰孰為大人之聽治而廢國家之從事？曰樂也。是故子墨子曰：「為樂非也。」</p>
<p>何以知其然也？曰：先王之書，湯之官刑有之曰：「其恒舞于宮，是謂巫風。其刑，君子出絲二衛，小人否，似二伯黃徑。」乃言曰：「嗚呼！舞佯佯，黃言孔章，上帝弗常，九有以亡。上帝不順，降之百𦍙，其家必壞喪。」察九有之所以亡者，徒從飾樂也。於武觀曰：「啟乃淫溢康樂，野于飲食，將將銘莧磬以力。湛濁于酒，渝食于野，萬舞翼翼，章聞于天，天用弗式。」故上者天鬼弗戒，下者萬民弗利。</p>
<p>是故子墨子曰：「今天下士君子，請將欲求興天下之利，除天下之害，當在樂之為物，將不可不禁而止也。」</p>
<hr>
 