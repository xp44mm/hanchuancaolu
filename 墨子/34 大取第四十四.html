<h5>墨子</h5>　　<span class="style11">大取第四十四</span>
<hr>
<p>天之愛人也，薄於聖人之愛人也；其利人也，厚於聖人之利人也。大人之愛小人也，薄於小人之愛大人也；其利小人也，厚於小人之利大人也。</p>
<p>以臧為其親也而愛之，非愛其親也；以臧為其親也而利之，非利其親也。以樂為利其子，而為其子欲之，愛其子也；以樂為利其子，而為其子求之，非利其子也。</p>
<p>於所體之中而權輕重之謂權。權，非為是也，亦非為非也。權，正也。</p>
<p>斷指以存腕，利之中取大，害之中取小也。害之中取小也，非取害也，取利也。其所取者，人之所執也。遇盜人，而斷指以免身，利也；其遇盜人，害也。</p>
<p>斷指與斷腕，利於天下相若，無擇也。死生利若，一無擇也。</p>
<p>殺一人以存天下，非殺一人以利天下也。殺己以存天下，是殺己以利天下。</p>
<p>於事為之中而權輕重之謂求。求為之，非也。害之中取小，求為義，非為義也。</p>
<p>為暴人，語天之為是也？而性為暴人，歌天之為非也。諸陳執既有所為，而我為之，陳執執之所為，因吾所為也。若陳執未有所為，而我為之陳執，陳執因吾所為也。暴人為我，為天之以人，非為是也，而性猶在，不可正而正之。</p>
<p>利之中取大，非不得已也；害之中取小，不得已也。所未有而取焉，是利之中取大也；於所既有而棄焉，是害之中取小也。</p>
<p>義可厚，厚之；義可薄，薄之，之謂倫列。德行、君上、老長、親戚，此皆所厚也。為長厚，不為幼薄。親厚，厚。親薄，薄。親至薄，不至義。厚親，不稱行而類行。</p>
<p>為天下厚禹，為禹也。為天下厚愛禹，乃為禹之愛人也。厚禹之為加於天下，而厚禹不加於天下。若惡盜之為加於天下，而惡盜不加於天下。</p>
<p>愛人不外己，己在所愛之中。己在所愛，愛加於己。倫列之愛己，愛人也。</p>
<p>聖人惡疾病，不惡危難。正體不動，欲人之利也，非惡人之害也。</p>
<p>聖人不為其室臧之故，在於臧。</p>
<p>聖人不得為子之事。聖人之法，死亡親，為天下也。厚親，分也，以死亡之，體渴興利。</p>
<p>有厚薄而毋倫列之興利，為己。</p>
<p>語經，語經也。非白馬焉，執駒焉說求之，舞說非也。殺狗之無犬，非也。三物必具，然後足以生。</p>
<p>臧之愛己，非為愛己之人也。厚人不外己，愛無厚薄。譽己，非賢也。義，利，不義，害，志功為辯。</p>
<p>有有於秦馬，有有於馬也，智來者之馬也。</p>
<p>凡學愛人，愛衆衆世與愛寡世相若。兼愛之有相若。愛尚世與愛後世，一若今之世。人之鬼，非人也。兄之鬼，兄也。天下之利驩。</p>
<p>聖人有愛而無利，俔日之言也，乃客之言也。天下無人，子墨子之言也，猶在。</p>
<p>不得已而欲之，非欲之也，非殺臧也。專殺盜，非殺盜也。</p>
<p>小圜之圜與大圜之圜同。不至尺之不至也，與不至千里之不至，不異。其不至者同，遠近之謂也，是璜也，是玉也。</p>
<p>意楹，非意木也，意是楹之木也。意指之人也，非意人也。意獲也，乃意禽也。志功，不可以相從也。</p>
<p>利人也，為其人也。富人，非為其人也，有為也以富人。富人也，治人有為鬼焉。</p>
<p>為賞譽利一人，非為賞譽利人也，亦不至無貴於人。</p>
<p>智親之一利，未為孝也，亦不至於智不為己之利於親也。</p>
<p>智是世之有盜也，盡愛是世。智是室之有盜也，不盡惡是室也。智其一人之盜也，不盡是二人。雖其一人之盜，苟不知其所在，盡惡其朋也？</p>
<p>諸聖人所先為人效名實，名實不必名。苟是石也白，敗是石也，盡與白同。是石也唯大，不與大同，是有便謂焉也。以形貌命者，必智是之某也，焉智某也，不可以形貌命者，唯不智是之某也，智某可也。諸以居運命者，苟入於其中者，皆是也，去之因非也。諸以居運命者，若鄉里齊荊者，皆是。諸以形貌命者，若山丘室廟者，皆是也。</p>
<p>智與意異。重同，俱同，連同，同類之同，同名之同，丘同，鮒同，是之同，然之同。同根之同，有非之異，有不然之異，有其異也，為其同也，為其同也異。一曰乃是而然，二曰乃是而不然，三曰遷，四曰強。</p>
<p>子深其深，淺其淺，益其益，尊其尊。察次由比因，至優指得，次察聲端名因情得，匹夫辭惡者，人有以其請得焉。諸所遭執而欲惡生者，人不必以其請得焉。</p>
<p>聖人之拊瀆也。仁而無利愛，利愛生於慮。昔者之慮也，非今日之慮也；昔者之愛人也，非今之愛人也。愛獲之愛人也，生於慮獲之利。慮獲之利，非慮臧之利也，而愛臧之愛人也，乃愛獲之愛人也。去其愛而天下利，弗能去也？昔之知嗇，非今日之知嗇也。貴為天子，其利人不厚於匹夫，非加也。二子事親，或遇孰，或遇凶，其親也相若。非彼其行益也，外執無能厚吾利者。藉臧也死而天下害，吾持養臧也萬倍，吾愛臧也不加厚。</p>
<p>長人之與短人也同，其貌同者也，故同。指之人也，與首之人也異。人之體，非一貌者也，故異。將劍與挺劍異，劍，以形貌命者也，其形不一，故異。楊木之木與桃木之木也，同。諸非以舉量數命者，取之盡是也。故一指，非一人也，是一人之指，乃是一人也。方之一面，非方也，方木之面，方木也。</p>
<p>夫辭以故生，以理長，以類行者也。立辭而不明於其所生，妄也。今人非道無所行，唯有強股肱，而不明於道，其困也，可立而待也。夫辭以類行者也，立辭而不明於其類，則必困矣。</p>
<p>故浸淫之辭，其類在鼓栗。聖人也，為天下也，其類在於追迷。或壽或卒，其利天下也指若，其類在礜石。一日而百萬生，愛不加厚，其類在惡害。愛二世有厚薄，而愛二世相若，其類在蛇文。愛之相若，擇而殺其一人，其類在阬下之鼠。小仁與大仁，行厚相若，其類在申。凡興利除害也，其類在漏雍。厚親不稱行而類行，其類在江上井。不為己之可學也，其類在獵走。愛人非為譽也，其類在逆旅。愛人之親若愛其親，其類在官苟。兼愛相若，一愛相若，其類在死也。</p>
<hr>
 