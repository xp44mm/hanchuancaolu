<h5>墨子</h5>　　<span class="style11">經下第四十一</span>
<hr>
<p>《經》：止，類以行之，說在同。</p>
<p>《說》：止：彼以此其然也，說是其然也；我以此其不然也，疑是其然也。</p>
<p>《經》：推類之難，說在之大小。</p>
<p>《說》：謂四足獸與牛馬與物，盡與大小也。此然是必然，則俱為麋。</p>
<p>《經》：物盡同名：二與鬬，愛，食與招，白與視，麗與暴，夫與履。</p>
<p>《說》：同名：俱鬬不俱二，二與鬬也。包肝肺子，愛也。橘茅，食與招也。白馬名白，視馬不名視，白與視也。為麗不必麗不必，麗與暴也。為非以人是，不為非，若為夫以勇，不為夫；為屨以買，不為屨，夫與屨也。</p>
<p>《經》：一，偏棄之，謂而因是也，說在因。</p>
<p>《說》：一：一與一亡，不與一在，偏去未。有文實也，而後謂之；無文實也，則無謂也。不若敷與美，謂是則是固美也，謂也則是非美，無謂則報也。</p>
<p>《經》：不可偏去而二，說在見與俱、一與二、廣與脩。</p>
<p>《說》：見不見離，一二不相盈，廣脩堅白。</p>
<p>《經》：不能而不害，說在害。</p>
<p>《說》：不：舉重不與箴，非力之任也；為握者之觭倍，非智之任也。若耳目。</p>
<p>《經》：異類不吡，說在量。</p>
<p>《說》：異：木與夜孰長？智與粟孰多？爵、親、行、賈，四者孰貴？麋與霍孰高？麋與霍孰霍？虭與瑟孰瑟？</p>
<p>《經》：偏去莫加少，說在故。</p>
<p>《說》：偏：俱一無變。</p>
<p>《經》：假必誖，說在不然。</p>
<p>《說》：假：必非也而後假。狗假霍也，猶氏霍也。</p>
<p>《經》：物之所以然與所以知之與所以使人知之，不必同，說在病。</p>
<p>《說》：物：或傷之，然也；見之，智也。告之，使智也。</p>
<p>《經》：疑，說在逢、循、遇、過。</p>
<p>《說》：疑：逢為務則士，為牛廬者夏寒，逢也。舉之則輕，廢之則重，非有力也。沛從削，非巧也，若石羽，循也。鬬者之敝也，以飲酒，若以日中，是不可智也，愚也。智與？以已為然也與？愚也。</p>
<p>《經》：合與一，或復否，說在拒。</p>
<p>《經》：歐物一體也，說在俱一惟是。</p>
<p>《說》：俱：俱一，若牛馬四足；惟是，當牛馬。數牛數馬則牛馬二，數牛馬則牛馬一，若數指，指五而五一。</p>
<p>《經》：宇或徙，說在長宇久。</p>
<p>《說》：長：宇徙而有處宇。宇南北，在旦有在莫，宇徙久。</p>
<p>《經》：不堅白，說在無久與宇。</p>
<p>《說》：無堅與白。</p>
<p>《經》：堅白，說在因。</p>
<p>《說》：必相盈也。</p>
<p>《經》：在諸其所然未者然，說在於是。</p>
<p>《說》：在：堯善治，自今在諸古也。自古在之今，則堯不能治也。</p>
<p>《經》：景不徙，說在改為。</p>
<p>《說》：景：光至景亡，若在，盡古息。</p>
<p>《經》：景二，說在重。</p>
<p>《說》：景二，光夾，一，光一，光者景也。</p>
<p>《經》：景到，在午有端與景長，說在端。</p>
<p>《說》：景：光之人煦若射。下者之人也高，高者之人也下。足蔽下光，故成景於上。首蔽上光，故成景於下。在遠近有端於光，故景庫內也。</p>
<p>《經》：景迎日，說在慱。</p>
<p>《說》：景：日之光反燭人，則景在日與人之閒。</p>
<p>《經》：景之小大，說在地正遠近。</p>
<p>《說》：景：木柂景短大，木正景長小，大小於木，則景大於木。獨非小也，遠近。</p>
<p>《經》：臨鑑而立，景到。多而若少，說在寡區。</p>
<p>《說》：臨正鑑，景寡，貌能、白黑、遠近、杝正、異於光。鑒景當俱，就去亦當俱，俱用北。鑒者之臭，於鑒無所不鑒。景之臭無數而必過正，景過正故招，故同處其體俱然。</p>
<p>《經》：鑑位景二，一小而易，一大而正，說在中之外內。</p>
<p>《說》：鑒：分鑒：中之內，鑒者近中，則所鑒大，景亦大；遠中，則所鑒小，景亦小而必正。起於中緣正而長其直也。中之外，鑒者近中，則所鑒大，景亦大；遠中，則所鑒小，景亦小而必易。合於中緣正而長其直也。</p>
<p>《經》：鑑團景一，夭而必正，說在得。</p>
<p>《說》：鑒：鑒者近，則所鑒大，景亦大，亓遠，所鑒小，景亦小而必正。</p>
<p>《經》：貞而不撓，說在勝。</p>
<p>《說》：貞：衡木如重焉而不撓，極勝重也。右校交繩，無加焉而撓，極不勝重也。衡加重於其一旁，必捶。權重相若也，相衡則本短標長，兩加焉，重相若，則標必下，標得權也。</p>
<p>《經》：契與收枝板，說在薄。</p>
<p>《說》：挈有力也，引無力也，不正。所挈之正於施也，繩制挈之也。若以錐刺之，挈長重者下，短輕者上，上者愈得，下者愈亡。繩直權重相若，則正矣。收，上者愈喪，下者愈得，上者權重盡，則遂挈。</p>
<p>《經》：倚者不可正，說在剃。</p>
<p>《說》：兩輪高，兩輪為輲車，梯也。重其前，弦其前，載弦其前，載弦其軲，而縣重於其前，是梯挈，且挈則行。凡重，上弗挈，下弗收，旁弗劫，則下直扡，或害之也㳅。梯者不得㳅直也。今也廢石於平地，重不下，無徬也。若夫繩之引軲也，是猶自舟中引橫也。倚、倍、拒、堅、邪、倚焉則不正。誰𥩵石絫石，耳夾帶者法也。</p>
<p>《經》：推之必往，說在廢材。</p>
<p>《說》：方石去地尺，關石於其下，縣絲於其上，使適至方石。不下，柱也。膠絲去石，挈也。絲絕，引也。未變而石易，收也。</p>
<p>《經》：買無貴，說在仮其賈。</p>
<p>《說》：買：刀糴相為賈。刀輕則糴不貴，刀重則糴不易。王刀無變，糴有變，歲變糴，則歲變刀，若鬻子。</p>
<p>《經》：賈宜則讐，說在盡。</p>
<p>《說》：賈：盡也者，盡去其所以不讐也。其所以不讐去，則讐。正賈也宜不宜，正欲不欲，若敗邦鬻室嫁子。</p>
<p>《經》：無說而懼，說在弗必。</p>
<p>《說》：無：子在軍，不必其死生；聞戰，亦不必其死生。前也不懼，今也懼。</p>
<p>《經》：或過名也，說在實。</p>
<p>《說》：或：知是之非此也，有知是之不在此也，然而謂此南北，過而以已為然，始也謂此南方，故今也謂此南方。</p>
<p>《經》：知知之否之足用也，誖，說在無以也。</p>
<p>《說》：智：論之非智無以也。</p>
<p>《經》：謂辯無勝，必不當，說在辯。</p>
<p>《說》：謂：所謂非同也，則異也。同則或謂之狗，其或謂之犬也；異則或謂之牛，牛或謂之馬也。俱無勝，是不辯也。辯也者，或謂之是，或謂之非，當者勝也。</p>
<p>《經》：無不讓也，不可，說在始。</p>
<p>《說》：無：讓者，酒未讓，始也，不可讓也。</p>
<p>《經》：於一，有知焉，有不知焉，說在存。</p>
<p>《說》：於：石一也，堅白二也，而在石。故有智焉，有不智焉，可。</p>
<p>《經》：有指於二，而不可逃，說在以二絫。</p>
<p>《說》：有指：子智是，有智是吾所无舉，重，則子智是，而不智吾所无舉也，是一，謂有智焉，有不智焉也。若智之，則當指之智告我，則我智之，兼指之，以二也，衡指之，參直之也。若曰「必獨指吾所舉，毋舉吾所不舉」，則者固不能獨指，所欲指不傳。意若未校，且其所智是也，所不智是也，則是智是之不智也，惡得為一？謂而有智焉，有不智焉。</p>
<p>《經》：所知而弗能指，說在春也、逃臣、狗犬、貴者。</p>
<p>《說》：所：春也，其埶固不可指也。逃臣，不知其處。狗犬，不智其名也。遺者，巧弗能网也。</p>
<p>《經》：知狗而自謂不知犬，過也，說在重。</p>
<p>《說》：智：智狗不智犬，重則過，不重則不過。</p>
<p>《經》：通意後對，說在不知其誰謂也。</p>
<p>《說》：通：問者曰：「子智孰乎？」應之曰：「孰何謂也？」彼曰：「孰，施。」則智之。若不問「孰何謂」，徑應以弗智，則過。且應必應問之時，若應長，應有深淺大小，不中，在兵人長。</p>
<p>《經》：所存與存者，於存與孰存，駟異說。</p>
<p>《說》：所：室堂，所存也。其子，存者也。據在者而問室堂，惡可存也？主室堂而問存者，孰存也？是一主存者以問所存，一主所存以問存者。</p>
<p>《經》：五行毋常勝，說在宜。</p>
<p>《說》：五：合水土火，火離然，火鑠金，火多也。金靡炭，金多也。合之府木，木離木。若識麋與魚之數，惟所利。</p>
<p>《經》：無欲惡之為益損也，說在宜。</p>
<p>《說》：無：欲惡，傷生損壽。說以少，連是，誰愛也？嘗多粟，或者欲不有，能傷也。若酒之於人也，且𢜔人利人，愛也，則唯物弗治也。</p>
<p>《經》：損而不害，說在餘。</p>
<p>《說》：損：飽者去餘，適足不害。能害，飽，若傷麋之無脾也。且有損而后益智者，若瘧病之之於瘧也。</p>
<p>《經》：知而不以五路，說在久。</p>
<p>《說》：智：以目見。而目以火見，而火不見。惟以五路智，久，不當以目見，若以。</p>
<p>《經》：火必熱，說在頓。</p>
<p>《說》：火：見火，謂火熱也，非以火之熱，我有，若視日。</p>
<p>《經》：知其所以不知，說在以名取。</p>
<p>《說》：智：雜所智與所不智而問之，則必曰：「是所智也，是所不智也。」取去俱能之，是兩智之也。</p>
<p>《經》：無不必待有，說在所謂。</p>
<p>《說》：無：若無焉，則有之而后無；無天陷，則無之而無。</p>
<p>《經》：擢慮不疑，說在有無。</p>
<p>《說》：擢：疑無謂也。臧也今死，而春也得之又死也，可。</p>
<p>《經》：且然，不可正，而不害用工，說在宜。</p>
<p>《說》：且：且猶是也，且必然，且已必已，且用工而後已者？必用工而後已。</p>
<p>《經》：均之絕不，說在所均。</p>
<p>《說》：均：髮均縣輕而髮絕，不均也。均，其絕也莫絕。</p>
<p>《經》：堯之義也，生於今而處於古，而異時。說在所義。</p>
<p>《說》：堯：霍，或以名視人，或以實視人。舉友富商也，是以名視人也；指是臛也，是以實視人也。堯之義也，是聲也於今，所義之實處於古。若殆於城門與？於臧也？</p>
<p>《經》：狗，犬也，而殺狗，非殺犬也，可。說在重。</p>
<p>《說》：狗：狗，犬也。而殺狗謂之殺犬，可。若兩𦞙。</p>
<p>《經》：使：殷、美，說在使。</p>
<p>《說》：使：令使也。我使我，我不使亦使我。殿戈亦使，殿不美亦使，殿。</p>
<p>《經》：荊之大，其沉淺也，說在具。</p>
<p>《說》：荊：沉，荊之見也。則沉淺非荊淺也，若易五之一。</p>
<p>《經》：以楹為摶，於以為無知也。說在意。</p>
<p>《說》：以：楹之摶也，見之，其於意也，不易先智，意相也。若楹輕於秋，其於意也洋然。</p>
<p>《經》：推之意未可知，說在可用過仵。</p>
<p>《說》：錐：段椎俱事於履，可用也。成繪屢過椎，與成椎過繪屢同，過仵也。</p>
<p>《經》：一少於二而多於五，說在建位。</p>
<p>《說》：一：五有一焉，一有五焉。十二焉。</p>
<p>《經》：非半弗𣃈，則不動，說在端。</p>
<p>《說》：非：𣃈半，進前取也，前則中無為半，猶端也。前後取則端中也。𣃈必半，毋與、非半，不可𣃈也。</p>
<p>《經》：可無也，有之而不可去，說在嘗然。</p>
<p>《說》：可無也：已給，則當給，不可無也。久有窮無窮。</p>
<p>《經》：正而不可擔，說在摶。</p>
<p>《說》：正：凡，無所處而不中縣，摶也。</p>
<p>《經》：宇進無近，說在敷。</p>
<p>《說》：傴宇不可偏舉宇也。進行者先敷近，後敷遠。</p>
<p>《經》：行脩以久，說在先後。</p>
<p>《說》：行：者行者必先近而後遠。遠近脩也，先後久也，民行脩必以久也。</p>
<p>《經》：一法者之相與也，盡類，若方之相台也，說在方。</p>
<p>《說》：一：方盡類，俱有法而異，或木或石，不害其方之相台也，盡類，猶方也。物俱然。</p>
<p>《經》：狂舉不可以知異，說在有。</p>
<p>《說》：狂：牛與馬惟異，以牛有齒馬有尾，說牛之非馬也，不可，是俱有，不偏有偏無有。曰牛與馬不類，用牛有角馬無角，是類不同也。若舉牛有齒馬有尾，以是為類之不同也，是狂舉也。猶牛有齒，馬有尾，可，則或非牛或牛而牛也，可。</p>
<p>《經》：不可牛馬之非牛，與可之同，說在兼。</p>
<p>《說》：故：曰牛馬非牛也，未可，則或可或不可，而曰牛馬牛也，未可，亦不可。且牛不二，馬不二，則牛不非牛，馬不非馬，而牛馬非牛非馬，無難。</p>
<p>《經》：彼彼此此，與彼此同。說在異。</p>
<p>《說》：彼：正名者，彼彼此此，可。彼彼止於彼，此此止於此，彼此不可。彼且此也，彼此亦可。彼此止於彼此，若是而彼此也，則彼亦且此此也。</p>
<p>《經》：唱和同患，說在功。</p>
<p>《說》：唱無過，無所周，若粺。和無過，使也不得已。唱而不和，是不學也。智少而不學，必寡。和而不唱，是不教也。智而不教，適息。使人奪人衣，罪或輕或重。使人予人酒，功或厚或薄。</p>
<p>《經》：聞所不知若所知，則兩知之，說在告。</p>
<p>《說》：聞：在外者，室中所不知也。或曰「在室者之色若是其色」，是所不智若所智也，猶白若黑也，誰勝？是若其色也，若白者必白。今也智其色之若白也，故智其白也。夫名以所明正所不智，不以所不智疑所明，若以尺度所不智長。外，親智也；室中，說智也。</p>
<p>《經》：以言為盡誖，誖，說在其言。</p>
<p>《說》：以：誖不可也，之人之言可，是不誖，則是有可也。之人之言不可，以當，必不審。</p>
<p>《經》：唯吾謂，非名也則不可。說在仮。</p>
<p>《說》：惟：謂是霍可，而猶之非夫霍也，謂彼是是也，不可，謂者毋惟乎其謂。彼猶惟乎其謂，則吾謂行；彼若不惟其謂，則不行也。</p>
<p>《經》：無窮不害兼，說在盈否。</p>
<p>《說》：無：「南者有窮則可盡，無窮則不可盡。有窮無窮未可智，則可盡不可盡未可智。人之盈之否未可智，人之可盡不可盡亦未可智，而必人之可盡愛也，誖。」「人若不盈无窮，則人有窮也，盡有窮无難。盈无窮，則无窮盡也，盡有窮无難。」</p>
<p>《經》：不知其數而知其盡也，說在問者。</p>
<p>《說》：不：不智其數，惡智愛民之盡之也？或者遺乎其問也？盡問人，則盡愛其所問。若不智其數而智愛之盡之也，无難。</p>
<p>《經》：不知其所處，不害愛之，說在喪子者。</p>
<p>《經》：仁義之為內外也，孛，說在仵顏。</p>
<p>《說》：仁：仁，愛也；義，利也。愛利，此也，所愛所利，彼也。愛利不相為內外，所愛利亦不相為外內。其為仁內也，義外也，舉愛與所利也，是狂舉也，若左目出，右目入。</p>
<p>《經》：學之益也，說在誹者。</p>
<p>《說》：學：也以為不知學之無益也，故告之也。是使智學之無益也，是教也。以學為無益也教，誖。</p>
<p>《經》：誹之可否，不以衆寡，說在可非。</p>
<p>《說》：誹：論誹之可不可，以理之可誹，雖多誹，其誹是也。其理不可非，雖少誹，非也。今也謂多誹者不可，是猶以長論短。</p>
<p>《經》：非誹者諄，說在弗非。</p>
<p>《說》：不：誹非，己之誹也不非，誹非可非也。不可非也，是不非誹也。</p>
<p>《經》：物甚不甚，說在若是。</p>
<p>《說》：物：甚長，甚短，莫長於是，莫短於是。是之是也，非是也者，莫甚於是。</p>
<p>《經》：取下以求上也，說在澤。</p>
<p>《說》：取：高下以善不善為度，不若山澤。處下善於處上，下所請上也。</p>
<p>《經》：不是與是同，說在不州。</p>
<p>《說》：不：是是，則是且是焉。今是之於是，而不是於是，故是不之。是不之，則是而不之焉。今是不之於是，而之於是，故之與是不之同說也。</p>
<hr>
 