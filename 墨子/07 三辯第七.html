<h5>墨子</h5>　　<span class="style11">三辯第七</span>    
    <hr>
    <p>程繁問於子墨子曰：「夫子曰：『聖王不為樂。』昔諸侯倦於聽治，息於鐘鼓之樂；士大夫倦於聽治，息於竽瑟之樂；農夫春耕夏耘，秋斂冬藏，息於聆缶之樂。今夫子曰：『聖王不為樂。』此譬之猶馬駕而不稅，弓張而不弛，無乃非有血氣者之所不能至邪？」</p>
    <p>子墨子曰：「昔者堯舜有茅茨者，且以為禮，且以為樂；湯放桀於大水，環天下自立為王，事成功立，無大後患，因先王之樂，又自作樂，命曰護，又脩九招；武王勝殷殺紂，環天下自立為王，事成功立，無大後患，因先王之樂，又自作樂，命曰象；周成王因先王之樂，又自作樂，命曰騶虞。周成王之治天下也，不若武王；武王之治天下也，不若成湯；成湯之治天下也，不若堯舜。故其樂愈繁者，其治愈寡。自此觀之，樂非所以治天下也。」</p>
    <p>程繁曰：「子曰：『聖王無樂。』此亦樂已，若之何其謂聖王無樂也？」</p>
    <p>子墨子曰：「聖王之命也，多寡之。食之利也，以知饑而食之者，智也，因為無智矣。今聖有樂而少，此亦無也。」</p>
    <hr>
 