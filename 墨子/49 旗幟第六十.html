<h2>旗幟第六十</h2>
<p>守城之法，木為蒼旗，火為赤旗，薪樵為黃旗，石為白旗，水為黑旗，食為菌旗，死士為倉英之旗，竟士為虎旗，多卒為雙兔之旗，五尺男子為童旗，女子為梯末之旗，弩為狗旗，戟為𦲵旗，劍盾為羽旗，車為龍旗，騎為鳥旗。凡所求索旗名不在書者，皆以其形名為旗。城上舉旗，備具之官致財物，之足而下旗。</p>
<p>凡守城之法：石有積，樵薪有積，菅茅有積，雚葦有積，木有積，炭有積，沙有積，松柏有積，蓬艾有積，麻脂有積，金鐵有積，粟米有積。井竈有處，重質有居，五兵各有旗，節各有辨，法令各有貞，輕重分數各有請，主慎道路者有經。亭尉各為幟，竿長二丈五，帛長丈五，廣半幅者大。寇傅攻前池外簾，城上當隊鼓三，舉一幟；到水中周，鼓四，舉二幟；到藩，鼓五，舉三幟；到馮垣，鼓六，舉四幟；到女垣，鼓七，舉五幟；到大城，鼓八，舉六幟；乘大城半以上，鼓無休。夜以火，如此數。寇却解，輒部幟如進數，而無鼓。</p>
<p>城將為隆，長五十尺，四面四門將長四十尺，其次三十尺，其次二十五尺，其次二十尺，其次十五尺，高無下四十五尺。</p>
<p>城上吏卒置之背，卒於頭上，城下吏卒置之肩。左軍於左肩，右軍於右肩，中軍置之胸。各一鼓，中軍一三。每鼓三、十擊之，諸有鼓之吏，謹以次應之，當應鼓而不應，不當應而應鼓，主者斬。</p>
<p>道廣三十步，於城下夾階者，各二，其井置鐵𢑆。於道之外為屏，三十步而為之圜，高丈。為民圂，垣高十二尺以上。巷術周道者，必為之門，門二人守之，非有信符，勿行，不從令者斬。</p>
<p>城中吏卒民男女，皆辨異衣章微職，令男女可知。</p>
<p>諸守牲格者，三出却適，守以令召賜食前，予大旗，署百戶邑若他人財物，建旗其署，令皆明白知之，曰某子旗。牲格內廣二十五步，外廣十步，表以地形為度。</p>
<p>勒卒中教，解前後左右，卒勞者更休之。</p>