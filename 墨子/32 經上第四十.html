<h5>墨子</h5>　　<span class="style11">經上第四十</span>
<hr>
<p>《經》：故，所得而後成也。</p>
<p>《說》：故：小故，有之不必然，無之必不然，體也，若有端。大故，有之必然，無之必不然，若見之成見也。</p>
<p>《經》：體，分於兼也。</p>
<p>《說》：體：若二之一，尺之端也。</p>
<p>《經》：知，材也。</p>
<p>《說》：知材，知也者。所以知也，而不必知，若明。</p>
<p>《經》：慮，求也。</p>
<p>《說》：慮：慮也者，以其知有求也，而不必得之。若睨。</p>
<p>《經》：知，接也。</p>
<p>《說》：知：知也者，以其知過物而能貌之。若見。</p>
<p>《經》：𢜔，明也。</p>
<p>《說》：𢜔：𢜔也者，以其知論物，而其知之也著。若明。</p>
<p>《經》：仁，體愛也。</p>
<p>《說》：仁：愛民者非為用民也，不若愛馬者，若明。</p>
<p>《經》：義，利也。</p>
<p>《說》：義：志以天下為芬，而能能利之，不必用。</p>
<p>《經》：禮，敬也。</p>
<p>《說》：禮：貴者公，賤者名，而俱有敬僈焉，等異論也。</p>
<p>《經》：行，為也。</p>
<p>《說》：行：所為不善名，行也。所為善名，巧也，若為盜。</p>
<p>《經》：實，榮也。</p>
<p>《說》：實：其志氣之見也，使人如己，不若金聲玉服。</p>
<p>《經》：忠，以為利而強低也。</p>
<p>《說》：忠：不利弱子亥，足將入止容。</p>
<p>《經》：孝，利親也。</p>
<p>《說》：孝：以親為芬，而能能利親，不必得。</p>
<p>《經》：信，言合於意也。</p>
<p>《說》：信：不以其言之當也，使人視城得金。</p>
<p>《經》：佴，自作也。</p>
<p>《說》：佴：與人遇人，衆循。</p>
<p>《經》：狷，作嗛也。</p>
<p>《說》：狷：為是為是之台彼也，弗為也。</p>
<p>《經》：廉，作非也。</p>
<p>《說》：廉：己惟為之，知其也𦖷也。</p>
<p>《經》：令，不為所作也。</p>
<p>《說》：所令，非身弗行。</p>
<p>《經》：任，士損己而益所為也。</p>
<p>《說》：任：為身之所惡，以成人之所急。</p>
<p>《經》：勇，志之所以敢也。</p>
<p>《說》：勇：以其敢於是也，命之；不以其不敢於彼也，害之。</p>
<p>《經》：力，刑之所以奮也。</p>
<p>《說》：力：重之謂下，與重，奮也。</p>
<p>《經》：生，刑與知處也。</p>
<p>《說》：生：楹之生商不可必也。</p>
<p>《經》：臥，知無知也。</p>
<p>《說》：臥。</p>
<p>《經》：夢，臥而以為然也。</p>
<p>《說》：夢。</p>
<p>《經》：平，知無欲惡也。</p>
<p>《說》：平：惔然。</p>
<p>《經》：利，所得而喜也。</p>
<p>《說》：利：得是而喜，則是利也。其害也，非是也。</p>
<p>《經》：害，所得而惡也。</p>
<p>《說》：害：得是而惡，則是害也。其利也，非是也。</p>
<p>《經》：治，求得也。</p>
<p>《說》：治：吾事治矣，人有治南北。</p>
<p>《經》：譽，明美也。</p>
<p>《說》：譽之，必其行也，其言之，使人忻。</p>
<p>《經》：誹，明惡也。</p>
<p>《說》：誹之：必其行也，其言之，使人督。</p>
<p>《經》：舉，擬實也。</p>
<p>《說》：舉：告以文名，舉彼實也。</p>
<p>《經》：言，出舉也。</p>
<p>《說》：言也者，諸口能之，出民者也。民若畫俿也。言也謂言，猶名致也。</p>
<p>《經》：且，且言然也。</p>
<p>《說》：且：自前曰且，自後曰已，方然亦且。</p>
<p>《經》：君，臣萌通約也。</p>
<p>《說》：君也者：以若名者也。</p>
<p>《經》：功，利民也。</p>
<p>《說》：功：不待時，若衣裘。</p>
<p>《經》：賞，上報下之功也。</p>
<p>《說》：賞：上報下之功也。</p>
<p>《經》：罪，犯禁也。</p>
<p>《說》：罪：不在禁，惟害無罪殆姑。</p>
<p>《經》：罰，上報下之罪也。</p>
<p>《說》：罰：上報下之罪也。</p>
<p>《經》：同，異而俱於之一也。</p>
<p>《說》：侗：二人而俱見是楹也，若事君。</p>
<p>《經》：久，彌異時也。</p>
<p>《說》：久：今古今且。</p>
<p>《經》：宇，彌異所也。</p>
<p>《說》：宇：莫東西家南北。</p>
<p>《經》：窮，或有前不容尺也。</p>
<p>《說》：窮：或不容尺有窮，莫不容尺無窮也。</p>
<p>《經》：盡，莫不然也。</p>
<p>《說》：盡：但止動。</p>
<p>《經》：始，當時也。</p>
<p>《說》：始：時或有久，或無久，始當無久。</p>
<p>《經》：化，徵易也。</p>
<p>《說》：化：若鼃為鶉。</p>
<p>《經》：損，偏去也。</p>
<p>《說》：損：偏也者，兼之體也。其體或去或存，謂其存者損。</p>
<p>《經》：大益。</p>
<p>《經》：儇，𥟭秪。</p>
<p>《說》：儇：昫民也。</p>
<p>《經》：庫，易也。</p>
<p>《說》：庫：區穴若斯，貌常。</p>
<p>《經》：動，或徙也。</p>
<p>《說》：動：偏祭徙，若戶樞兔瑟。</p>
<p>《經》：止，以久也。</p>
<p>《說》：止：無久之不止，當牛非馬，若矢過楹。有久之不止，當馬非馬，若人過梁。</p>
<p>《經》：必，不已也。</p>
<p>《說》：必：謂臺執者也。若弟兄一然者一不然者，必不必也，是非必也。</p>
<p>《經》：平，同高也。</p>
<p>《經》：同長，以正相盡也。</p>
<p>《說》：同：楗與狂之同長也，心。</p>
<p>《經》：中，同長也。</p>
<p>《說》：中：自是往相若也。</p>
<p>《經》：厚，有所大也。</p>
<p>《說》：厚：惟無所大。</p>
<p>《經》：日中，正南也。</p>
<p>《經》：直，參也。</p>
<p>《經》：圜，一中同長也。</p>
<p>《說》：圜：規寫攴也</p>
<p>《經》：方，柱隅四讙也。</p>
<p>《說》：方：矩見攴也。</p>
<p>《經》：倍，為二也。</p>
<p>《說》：倍：二尺與尺但去一。</p>
<p>《經》：端，體之無序而最前者也。</p>
<p>《說》：端，是無同也。</p>
<p>《經》：有閒，中也。</p>
<p>《說》：有閒：謂夾之者也。</p>
<p>《經》：閒，不及旁也。</p>
<p>《說》：閒：謂夾者也。尺前於區穴而後於端，不夾於端與區內。及及非齊之，及也。</p>
<p>《經》：纑，閒虛也。</p>
<p>《說》：纑：虛也者，兩木之閒，謂其無木者也。</p>
<p>《經》：盈，莫不有也。</p>
<p>《說》：盈：無盈無厚。於尺無所往而不得得二。</p>
<p>《經》：堅白，不相外也。</p>
<p>《說》：堅：異處不相盈，相非，是相外也。</p>
<p>《經》：攖，相得也。</p>
<p>《說》：攖：尺與尺俱不盡，端與端俱盡。尺與端，或盡或不盡。堅白之攖相盡，體攖不相盡。</p>
<p>《經》：似，有以相攖，有不相攖也。</p>
<p>《說》：似：兩目端而后可。</p>
<p>《經》：次，無閒而不攖攖也。</p>
<p>《說》：次：無厚而厚可。</p>
<p>《經》：法，所若而然也。</p>
<p>《說》：法：意、規、員三也俱，可以為法。</p>
<p>《經》：佴，所然也。</p>
<p>《說》：佴：然也者，民若法也。</p>
<p>《經》：說，所以明也。</p>
<p>《經》：彼不可兩，不可也。</p>
<p>《說》：彼：凡、牛，樞、非牛，兩也。無以非也。</p>
<p>《經》：辯，爭彼也。辯勝，當也。</p>
<p>《說》：辯：或謂之牛，或謂之非牛，是爭彼也。是不俱當。不俱當，必或不當，不當若犬。</p>
<p>《經》：為，窮知而𠐴於欲也。</p>
<p>《說》：為：欲𩁥其指，智不知其害，是智之罪也。若智之慎之之也，無遺於其害也，而猶欲𩁥之，則離之，是猶食脯也。騷之利害，未知也，欲而騷，是不以所疑止所欲也。廧外之利害，未可知也，趨之而得力，則弗趨也，是以所疑止所欲也。觀為窮知而𠐴於欲之理，𩁥脯而非𢜔也，𩁥指而非愚也，所為與所不為，與相疑也，非謀也。</p>
<p>《經》：已，成、亡。</p>
<p>《說》：已：為衣，成也；治病，亡也。</p>
<p>《經》：使，謂、故。</p>
<p>《說》：使：令謂，謂也，不必成濕。故也，必待所為之成也。</p>
<p>《經》：名，達、類、私。</p>
<p>《說》：名：物，達也，有實必待文名也，命之。馬，類也。若實也者，必以是名也命之。臧，私也，是名也止於是實也。聲出口，俱有名，若姓字灑。</p>
<p>《經》：謂，移、舉、加。</p>
<p>《說》：謂：狗犬，命也。狗犬，舉也。叱狗，加也。</p>
<p>《經》：知，聞、說、親。</p>
<p>《說》：知：傳授之，聞也；方不㢓，說也；身觀焉，親也。</p>
<p>《經》：名、實、合、為。</p>
<p>《說》：所以謂，名也。所謂，實也。名實耦，合也。志行，為也。</p>
<p>《經》：聞，傳、親。</p>
<p>《說》：聞：或告之，傳也。身觀焉，親也。</p>
<p>《經》：見，體、盡。</p>
<p>《說》：見：時者體也，二者盡也。</p>
<p>《經》：合，正、宜、必。</p>
<p>《說》：合：正立反，中志工，正也。臧之為，宜也。非彼必不有，必也。聖者用而勿必，必也者可勿疑。</p>
<p>《經》：欲正權利，且惡正權害。</p>
<p>《說》：仗者，兩而勿偏。</p>
<p>《經》：為，存、亡、易、蕩、治、化。</p>
<p>《說》：為：早臺，存也。病，亡也。買鬻，易也。霄盡，蕩也。順長，治也。鼃買，化也。</p>
<p>《經》：同，重、體、合、類。</p>
<p>《說》：同：二名一實，重同也。不外於兼，體同也。俱處於室，合同也。有以同，類同也。</p>
<p>《經》：異，二、不體、不合、不類。</p>
<p>《說》：異：二必異，二也。不連屬，不體也。不同所，不合也。不有同，不類也。</p>
<p>《經》：同異交得，放有無。</p>
<p>《說》：同異交得：於福家良恕，有無也。比度，多少也。兔虭還園，去就也。鳥折用桐，堅柔也。劍尤甲，死生也。處室子子母，長少也。兩絕勝，白黑也。行行，中央旁也。論行學實，是非也。難宿，成未也。兄弟，俱適也。身處志往，存亡也。霍為，姓故也。賈宜，貴賤也。超城員止也。</p>
<p>《經》：聞，耳之聰也。</p>
<p>《經》：循所聞而得其意，心之察也。</p>
<p>《經》：言，口之利也。</p>
<p>《經》：執所言而意得見，心之辯也。</p>
<p>《經》：諾，不一利用。</p>
<p>《說》：諾：相從、相去、先知、是、可，五色。長短、前後、輕重。</p>
<p>《經》：服執誽巧轉，則求其故。</p>
<p>《說》：援執服，難成言，務成之，九則求執之法。</p>
<p>《經》：法同，則觀其同。</p>
<p>《說》：法：取同，觀巧傳。</p>
<p>《經》：法異，則觀其宜。</p>
<p>《說》：法：取此擇彼，問故觀宜。以人之有黑者有不黑者也，止愛黑人，有愛於人有不愛於人，與以心愛人，是孰宜？</p>
<p>《經》：止，因以別道。</p>
<p>《說》：止：彼舉然者，以為此其然也，則舉不然者而問之。</p>
<p>《經》：正，無非。</p>
<p>《說》：若聖人，有非而不非。正，互諾，皆人於知，有說，過互諾，若員無直，無說，用互諾，若自然矣。 </p>
<hr>
 