<h5>墨子</h5>　　<span class="style11">親士第一</span>    
<hr>
<p>入國而不存其士，則亡國矣。見賢而不急，則緩其君矣。非賢無急，非士無與慮國，緩賢忘士，而能以其國存者，未曾有也。</p>
<p>昔者文公出走而正天下，桓公去國而霸諸侯，越王勾踐遇吳王之醜，而尚攝中國之賢君，三子之能達名成功於天下也，皆於其國抑而大醜也。太上無敗，其次敗而有以成，此之謂用民。</p>
<p>吾聞之曰：「非無安居也，我無安心也。非無足財也，我無足心也。」是故君子自難而易彼，衆人自易而難彼。君子進不敗其志，內究其情，雖雜庸民，終無怨心，彼有自信者也。</p>
<p>是故為其所難者，必得其所欲焉；未聞為其所欲，而免其所惡者也。是故偪臣傷君，諂下傷上，君必有弗弗之臣，上必有詻詻之下。分議者延延而支苟者詻詻，焉可以長生保國。臣下重其爵位而不言，近臣則喑，遠臣則唫，怨結於民心，諂諛在側，善議障塞，則國危矣。桀紂不以其無天下之士邪？殺其身而喪天下。故曰歸國寶，不若獻賢而進士。</p>
<p>今有五錐，此其銛，銛者必先挫；有五刀，此其錯，錯者必先靡。是以甘井近竭，招木近伐，靈龜近灼，神蛇近暴。是故比干之殪其抗也，孟賁之殺其勇也，西施之沉其美也，吳起之裂其事也。故彼人者，寡不死其所長，故曰太盛難守也。</p>
<p>故雖有賢君，不愛無功之臣，雖有慈父，不愛無益之子。是故不勝其任，而處其位，非此位之人也；不勝其爵而處其祿，非此祿之主也。良弓難張，然可以及高入深；良馬難乘，然可以任重致遠；良才難令，然可以致君見尊。是故江河不惡小谷之滿己也，故能大。聖人者，事無辭也，物無違也，故能為天下器。是故江河之水，非一水之源也；千鎰之裘，非一狐之白也。夫惡有同方取不取同而已者乎？蓋非兼王之道也。</p>
<p>是故天地不昭昭，大水不潦潦，大火不燎燎，大德不堯堯者，乃千人之長也。其直如矢，其平如砥，不足以覆萬物。是故谿陝者速涸，逝淺者速竭，墝埆者其地不育，王者淳澤不出宮中，則不能流國矣。</p>
<hr>
 