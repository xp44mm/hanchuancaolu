<h5>墨子</h5>　　<span class="style11">襍守第七十一</span>
<hr>
<p>禽子問曰：「客衆而勇，輕意見威，以駭主人。薪土俱上，以為羊坽，積土為高，以臨吾民，蒙櫓俱前，遂屬之城，兵弩俱上，為之柰何？」子墨子曰：「子問羊坽之守邪？羊坽者攻之拙者也，足以勞卒，不足以害城。羊坽之政，遠攻則遠害，近城則近害，不至城。矢石無休，左右趣射，蘭為柱後，望以固。厲吾銳卒，慎無使顧，守者重下，攻者輕去。養勇高奮，民心百倍，多執數賞，卒乃不怠。作士不休，不能禁禦，遂屬之城以禦雲梯之法應之。凡待煙、衝、雲梯、臨之法，必應城以禦之，日不足，則以木椁之。左百步，右百步，繁下矢、石、沙、灰以雨之，薪火、水湯以濟之。選厲銳卒，慎無使顧，審賞行罰，以靜為故，從之以急，無使生慮。恙恿高憤，民心百倍，多執數賞，卒乃不怠。衝、臨、梯皆以衝衝之。渠長丈五尺，其埋者三尺，矢長丈二尺。渠廣丈六尺，其弟丈二尺，渠之垂者四尺。樹渠無傅堞五寸，梯渠十丈一梯，渠荅大數，里二百五十八渠，荅百二十九。諸外道，可要塞以難寇，其甚害者為築三亭，亭三隅，織女之，令能相救。諸距阜、山林、溝瀆、丘陵、阡陌、郭門、若閻術，可要塞及為微職，可以迹知往來者少多及所伏藏之處。</p>
<p>葆民，先舉城中官府、民宅、室署，小大調處，葆者或欲從兄弟、知識者許之。外宅粟米畜產財物諸可以佐城者，送入城中，事即急，則使積門內。</p>
<p>候無過五十，寇至隨堞去，唯弇逮。</p>
<p>民獻粟米布帛金錢牛馬畜產，皆為置平賈，與主券書之。</p>
<p>使人各得其所長，天下事當；鈞其分職，天下事得；皆其所喜，天下事備；強弱有數，天下事具矣。</p>
<p>築郵亭者圜之，高三丈以上，令侍殺為辟梯，梯兩臂長三尺。連門三尺，報以繩連之。槧再雜為縣梁。壟竈，亭一鼓。寇烽、驚烽、亂烽，傳火以次應之，至主國止，其事急者引而上下之。烽火以舉，輒五鼓傳，又以火屬之，言寇所從來者少多，旦弇還，去來屬次烽勿罷。望見寇，舉一烽；入境，舉二烽；射妻，舉三烽一鼓；郭會，舉四烽二鼓；城會，舉五烽五鼓；夜以火如此數。守烽者事急。日暮出之，令皆為微職。距阜、山林，皆令可以迹，平明而迹。無迹，各立其表，城上應之。候出置田表，斥坐郭內外立旗幟，卒半在內，令多少無可知。即有驚，舉孔表，見寇，舉牧表。城上以麾指之，斥步鼓整旗，旗以備戰從麾所指。田者男子以戰備從斥，女子亟走入。即見寇，到傳到城止。守表者三人，更立捶表而望，守數令騎若吏行旁視，有以知為所為。其曹一鼓，望見寇，鼓傳到城止。</p>
<p>升食，終歲三十六石；參食，終歲二十四石；四食，終歲十八石；五食，終歲十四石四斗；六食，終歲十二石。升食食五升，參食食參升小半，四食食二升半，五食食二升，六食食一升大半，日再食。救死之時，日二升者二十日，日三升者三十日，日四升者四十日。如是，而民免於九十日之約矣。</p>
<p>寇近，亟收諸雜鄉金器若銅鐵及他可以左守事者。先舉縣官室居、官府不急者，材之大小長短及凡數，即急先發。寇薄，發屋，伐木，雖有請謁，勿聽。入柴，勿積魚鱗簪，當隊，令易取也。材木不能盡入者，燔之，無令寇得用之。積木，各以長短大小惡美形相從，城四面外各積其內，諸木大者皆以為關鼻，乃積聚之。</p>
<p>城守司馬以上，父母、昆弟、妻子，有質在主所，乃可以堅守。署都司空，大城四人，候二人，縣候面一，亭尉、次司空、亭一人。吏侍守所者財足廉信，父母昆弟妻子有在葆宮中者，乃得為侍吏。諸吏必有質，乃得任事。守大門者二人，夾門而立，令行者趣其外。各四戟，夾門立，而其人坐其下。吏日五閱之，上逋者名。</p>
<p>池外廉，有要有害，必為疑人，令往來行夜者射之，謀其疏者。牆外水中，為竹箭，箭尺廣二步，箭於下水五寸，雜長短，前外廉三行，外外鄉，內亦內鄉。三十步一弩廬，廬廣十尺，袤丈二尺。百步一隊，隊有急，極發其近者往佐，其次襲其處。</p>
<p>守節出入，使主節必疏書，署其情，令若其事，而須其還報以參驗之。節出，使所出門者，輒言節出時摻者名。</p>
<p>閤通守舍，相錯穿室。治復道，為築墉，墉善其上。</p>
<p>取疏，令民家有三年畜蔬食，以備湛旱，歲不為常。令邊縣豫種畜芫、芸、烏喙、袾葉，外宅溝井可窴塞，不可，置此其中。</p>
<p>安則示以危，危示以安。</p>
<p>寇至，諸門戶皆令鑿而類竅之，各為二類，一鑿而屬繩，繩長四尺，大如指。</p>
<p>寇至，先殺牛、羊、雞、狗、烏、鴈，彘皆剝之，收其皮革、筋角、脂𠜶、羽。</p>
<p>吏橝桐<img src="../../imgs/f9c1c.gif" alt="f9f1c">，為鐵錍，後簡為衡枉。事急，卒不可遠，令掘外宅林。謀多少，若治城上為擊，三隅之。重五斤已上諸林木，渥水中，無過一茷。塗茅屋若積薪者，厚五寸已上。</p>
<p>吏各舉其步界中財物可以左守備者上。</p>
<p>有讒人，有利人，有惡人，有善人，有長人，有謀士，有勇士，有巧士，有使士，有內人者，外人者，有善人者，有善門人者，守必察其所以然者，應名乃內之。民相惡，若議吏，吏所解，皆札書藏之。以須告之至以參驗之。睨者小五尺，不可卒者，為署吏，令給事官府若舍。</p>
<p>藺石、厲矢，諸材器用，皆謹部，各有積分數。</p>
<p>為解車以枱，城矣以軺車，輪軲，廣十尺，轅長丈，為三輻，廣六尺。為板箱，長與轅等，高四尺，善蓋上治中，令可載矢。」</p>
<p>子墨子曰：「凡不守者有五：城大人少，一不守也；城小人衆，二不守也；人衆食寡，三不守也；市去城遠，四不守也；畜積在外，富人在虛，五不守也。率萬家而城方三里。」</p>
<hr>
 