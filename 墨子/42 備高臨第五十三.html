<h5>墨子</h5>　　<span class="style11">備高臨第五十三</span>
    <hr>
    <p>禽子再拜再拜曰：「敢問適人積土為高，以臨吾城，薪土俱上，以為羊黔，蒙櫓俱前，遂屬之城，兵弩俱上，為之柰何？」子墨子曰：「子問羊黔之守邪？羊黔者，將之拙者也，足以勞卒，不足以害城。守為臺城，以臨羊黔，左右出巨，各二十尺，行城三十尺，強弩射之，技機藉之，奇器□□之，然則羊黔之攻敗矣。」</p>
    <p>備高臨以連弩之車，杖大方一方一尺，長稱城之薄厚。兩軸三輪，輪居筐中，重下上筐。左右旁二植，左右有衡植，衡植左右皆圜內，內徑四寸。左右縳弩皆於植，以弦鉤弦，至於大弦。弩臂前後與筐齊，筐高八尺，弩軸去下筐三尺五寸。連弩機郭同銅一石三十斤。引弦鹿長奴。筐大三圍半，左右有鉤距，方三寸，輪厚尺二寸，銅距臂博尺四寸，厚七寸，長六尺。橫臂齊筐外，蚤尺五寸，有距，博六寸，厚三寸，長如筐，有儀，有詘勝，可上下。為武，重一石，以材大圍五寸。矢長十尺，以繩□□矢端，如如弋射，以磿鹿卷收。矢高弩臂三尺，用弩無數，出人六十枚，用小矢無留。十人主此車。遂具寇，為高樓以射，道城上以荅羅矢。
    </p>
    <hr>
 