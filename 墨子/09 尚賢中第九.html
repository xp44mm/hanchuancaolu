<h2>尚賢中第九</h2>
<p>子墨子言曰：「今王公大人之君人民，主社稷，治國家，欲脩保而勿失，故不察尚賢為政之本也。」何以知尚賢之為政之本也？曰：「自貴且智者，為政乎愚且賤者，則治；自愚且賤者，為政乎貴且智者，則亂。」是以知尚賢之為政本也。</p>
<p>故古者聖王甚尊尚賢而任使能，不黨父兄，不偏貴富，不嬖顏色。賢者舉而上之，富而貴之，以為官長；不肖者抑而廢之，貧而賤之，以為徒役。是以民皆勸其賞，畏其罰，相率而為賢者。以賢者衆，而不肖者寡，此謂進賢。然後聖人聽其言，迹其行，察其所能而慎予官，此謂事能。故可使治國者，使治國。可使長官者，使長官。可使治邑者，使治邑。凡所使治國家，官府，邑里，此皆國之賢者也。</p>
<p>賢者之治國也，蚤朝晏退，聽獄治政，是以國家治而刑法正。賢者之長官也，夜寢夙興，收斂關市，山林，澤梁之利，以實官府，是以官府實而財不散。賢者之治邑也，蚤出莫入，耕稼，樹藝，聚菽粟，是以菽粟多而民足乎食。故國家治則刑法正，官府實則萬民富。上有以絜為酒醴，粢盛，以祭祀天鬼；外有以為皮幣，與四鄰諸侯交接；內有以食飢息勞，將養其萬民，外有以懷天下之賢人。是故上者天鬼富之，外者諸侯與之，內者萬民親之，賢人歸之。以此謀事則得，舉事則成，入守則固，出誅則彊。故唯昔三代聖王，堯舜禹湯文武之所以王天下，正諸侯者，此亦其法已。</p>
<p>既曰若法，未知所以行之術，則事猶若未成，是以必為置三本。何謂三本？曰：「爵位不高，則民不敬也。蓄祿不厚，則民不信也。政令不斷，則民不畏也。」故古聖王高予之爵，重予之祿，任之以事，斷予之令，夫豈為其臣賜哉？欲其事之成也。詩曰：「告女憂卹，誨女予爵，孰能執熱，鮮不用濯？」則此語古者國君諸侯之不可以不執善，承嗣輔佐也，譬之猶執熱之有濯也，將休其手焉。</p>
<p>古者聖王唯毋得賢人而使之，般爵以貴之，裂地以封之，終身不厭。賢人唯毋得明君而事之，竭四肢之力，以任君之事，終身不倦。若有美善，則歸之上，是以美善在上，而所怨謗在下，寧樂在君，而憂慼在臣。故古者聖王之為政若此。</p>
<p>今王公大人亦欲效人以尚賢使能為政，高予之爵而祿不從也。夫高爵而無祿，民不信也。曰：「此非中實愛我也，假藉而用我也。」夫假藉之民，將豈能親其上哉？故先王言曰：「貪於政者，不能分人以事；厚於貨者，不能分人以祿。」事則不與，祿則不分，請問天下之賢人，將何自至乎王公大人之側哉？</p>
<p>若苟賢者不至乎王公大人之側，則此不肖者在左右也。不肖者在左右，則其所譽不當賢，而所罰不當暴，王公大人尊此以為政乎國家，則賞亦必不當賢，而罰亦必不當暴。若苟賞不當賢而罰不當暴，則是為賢者不勸而為暴者不沮矣。是以入則不慈孝父母，出則不長弟鄉里，居處無節，出入無度，男女無別。使治官府則盜竊，守城則倍畔，君有難則不死，出亡則不從，使斷獄則不中，分財則不均，與謀事不得，舉事不成，入守不固，出誅不彊。故雖昔者三代暴王桀紂幽厲之所以失措其國家，傾覆其社稷者，已此故也。何則？皆以明小物而不明大物也。</p>
<p>今王公大人，有一衣裳不能制也，必藉良工，有一牛羊不能殺也，必藉良宰。故當若之二物者，王公大人，未知以尚賢使能為政也。逮至其國家之亂，社稷之危，則不知尚賢使能以治之。親戚則使之，無故富貴，面目佼好則使之。夫無故富貴，面目佼好，則使之，豈必智且有慧哉！若使之治國家，則此使不智慧者治國家也，國家之亂，既可得而知已。</p>
<p>且夫王公大人有所愛其色而使之，其心不察其知而與其愛，是故不能治百人者，使處乎千人之官，不能治千人者，使處乎萬人之官。此其故何也？曰：「處若官者，爵高而祿厚，故愛其色而使之焉。」夫不能治千人者，使處乎萬人之官，則此官什倍也。夫治之法，將日至者也，日以治之，日不什脩，知以治之，知不什益，而予官什倍，則此治一而棄其九矣。雖日夜相接以治若官，官猶若不治，此其故何也？則王公大人不明乎以尚賢使能為政也。</p>
<p>故以尚賢使能為政而治者，夫若言之謂也，以下賢不使能為政而亂者，若吾言之謂也。今王公大人，中實將欲治其國家，欲脩保而勿失，胡不察尚賢為政之本也？</p>
<p>且以尚賢為政之本者，亦豈獨子墨子之言哉？此聖王之道，先王之書，距年之言也。傳曰：「求聖君哲人，以裨輔而身。」湯誓曰：「聿求元聖，與之戮力同心，以治天下。」則此言聖之不失以尚賢使能為政也。故古者聖王唯能審以尚賢使能為政，無異物雜焉，天下皆得其利。</p>
<p>古者舜耕歷山，陶河瀕，漁雷澤，堯得之服澤之陽，舉以為天子，與接天下之政，治天下之民。伊摯有莘氏女之私臣，親為庖人，湯得之，舉以為己相，與接天下之政，治天下之民。傅說被褐帶索，庸築乎傅巖，武丁得之，舉以為三公，與接天下之政，治天下之民。此何故始賤卒而貴，始貧卒而富？則王公大人明乎以尚賢使能為政。是以民無饑而不得食，寒而不得衣，勞而不得息，亂而不得治者。</p>
<p>故古聖王能審以尚賢使能為政，而取法於天。雖天亦不辯貧富貴賤，遠邇親疏，賢者舉而尚之，不肖者抑而廢之。然則富貴為賢，以得其賞者，誰也？曰：「若昔者三代聖王堯舜禹湯文武者是也。」所以得其賞何也？曰：「其為政乎天下也，兼而愛之，從而利之，又率天下之萬民以尚尊天事鬼，愛利萬民。」是故天鬼賞之，立為天子，以為民父母，萬民從而譽之曰「聖王」，至今不已。則此富貴為賢，以得其賞者也。</p>
<p>然則富貴為暴，以得其罰者，誰也？曰：「若昔者三代暴王，桀紂幽厲者是也。」何以知其然也？曰：「其為政乎天下也，兼而憎之，從而賊之，又率天下之民以詬天侮鬼，賊傲萬民。」是故天鬼罰之，使身死而為刑戳，子孫離散，室家喪滅，絕無後嗣，萬民從而非之曰「暴王」，至今不已。則此富貴為暴，而以得其罰者也。</p>
<p>然則親而不善，以得其罰者，誰也？曰：「若昔者伯鯀，帝之元子，廢帝之德庸，既乃刑之于羽之郊，乃熱照無有及也，帝亦不愛，則此親而不善，以得其罰者也。」</p>
<p>然則天之所使能者，誰也？曰：「若昔者禹稷臯陶是也。」何以知其然也？先王之書呂刑道之曰：「皇帝清問下民，有辭有苗，曰『羣后之肆在下，明明不常，鰥寡不蓋，德威維威，德明維明。』乃名三后，恤功於民。伯夷降典，哲民維刑；禹平水土，主名山川；稷隆播種，農殖嘉穀。三后成功，維假於民。」則此言三聖人者，謹其言，慎其行，精其思慮，索天下之隱事遺利，以上事天，則天鄉其德，下施之萬民，萬民被其利，終身無已。</p>
<p>故先王之言曰：「此道也，大用之天下則不窕，小用之則不困，脩用之則萬民被其利，終身無已。」周頌道之曰：「聖人之德，昭於天下，若天之高，若地之普。若山之承，不坼不崩。若日之光，若月之明，與天地同常。」則此言聖人之德，章明博大，埴固以脩久也。故聖人之德，蓋總乎天地者也。</p>
<p>今王公大人欲王天下，正諸侯，夫無德義，將何以哉？其說將必挾震威彊，今王公大人將焉取挾震威彊哉？傾者民之死也，民，生為甚欲，死為甚憎，所欲不得而所憎屢至，自古及今，未嘗能有以此王天下，正諸侯者也。今大人欲王天下，正諸侯，將欲使意得乎天下，名成乎後世，故不察尚賢為政之本也？此聖人之厚行也。</p>