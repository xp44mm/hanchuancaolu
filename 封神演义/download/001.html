<div class="chapter-content-wrap"><h1 class="chapter-title">第一回 纣王女娲宫进香</h1><div class="chapter-info"><span class="info-title">第一回 纣王女娲宫进香</span><span class="info-author">[明]许仲琳</span><span class="info-update">2018-11-26</span></div><div class="chapter-content ">第一回<br><br>纣王女娲宫进香<br><br>古风一首：<br><br>混沌初分盘古先，太极两仪四象悬。<br><br>子天丑地人寅出，避除兽患有巢贤。<br><br>燧人取火免鲜食，伏羲画卦阴阳前。<br><br>神农治世尝百草，轩辕礼乐婚姻联。<br><br>少昊五帝民物阜，禹王治水洪波蠲。<br><br>承平享国至四百，桀王无道乾坤颠，<br><br>日纵妺喜荒酒色，成汤造亳洗腥膻，<br><br>放桀南巢拯暴虐，云霓如愿后苏全。<br><br>三十一世传殷纣，商家脉络如断弦：<br><br>紊乱朝纲绝伦纪，杀妻诛子信谗言，<br><br>秽污宫闱宠妲己，虿盆炮烙忠贞冤，<br><br>鹿台聚敛万姓苦，愁声怨气应障天，<br><br>直谏剖心尽焚炙，孕妇刳剔朝涉歼，<br><br>崇信奸回弃朝政，屏逐师保性何偏，<br><br>郊社不修宗庙废，奇技淫巧尽心研，<br><br>昵比罪人乃罔畏，沉酗肆虐如鹯鸢。<br><br>西伯朝商囚羑里，微子抱器走风烟。<br><br>皇天震怒降灾毒，若涉大海无渊边。<br><br>天下荒荒万民怨，子牙出世人中仙，<br><br>终日垂丝钓人主，飞熊入梦猎岐田，<br><br>共载归周辅朝政，三分有二日相沿。<br><br>文考未集大勋没，武王善述日乾乾。<br><br>孟津大会八百国，取彼凶残伐罪愆。<br><br>甲子昧爽会牧野，前徒倒戈反回旋。<br><br>若崩厥角齐稽首，血流漂杵脂如泉。<br><br>戎衣甫着天下定，更于成汤增光妍。<br><br>牧马华山示偃武，开我周家八百年。<br><br>太白旗悬独夫死，战亡将士幽魂潜。<br><br>天挺人贤号尚父，封神坛上列花笺，<br><br>大小英灵尊位次，商周演义古今传。<br><br>成汤乃黄帝之后也，姓子氏。初，帝喾次妃简狄祈于高禖，有玄鸟之祥，遂生契。契事唐虞为司徒，教民有功，封于商。传十三世生太乙，是为成汤。闻伊尹耕于有莘之野，而乐尧舜之道，是个大贤，即时以币帛，三遣使往聘之，而不敢用，进之于天子。桀王无道，信谗逐贤，而不能用，复归之于汤。后桀王日事荒淫，杀直臣关龙逢，众庶莫敢直言。汤使人哭之，桀王怒，囚汤于夏台。后汤得释而归国。出郊，见人张网四面而祝之曰：“从天坠者，从地出者，从四方来者，皆罹吾网！”汤解其三面，止置一面，更祝曰：“欲左者左，欲右者右，欲高者高，欲下者下，不用命者乃入吾网！”汉南闻之曰：“汤德至矣！”归之者四十余国。桀恶日暴，民不聊生，伊尹乃相汤伐桀，放桀于南巢。诸侯大会，汤退而就诸侯之位。诸侯皆推汤为天子，于是汤始即位，都于亳。元年乙未，汤在位，除桀虐政，顺民所喜，远近归之。因桀无道，大旱七年，成汤祈祷桑林，天降大雨。又以庄山之金铸币，救民之命。作乐“大濩”，濩者护也，言汤宽仁大德，能救护生民也。在位十三年而崩，寿百岁，享国六百四十年，传至商受而止：<br><br>成汤<br><br>太甲<br><br>沃丁<br><br>太庚<br><br>小甲<br><br>雍己<br><br>太戊<br><br>仲丁<br><br>外壬<br><br>河亶甲<br><br>祖乙<br><br>祖辛<br><br>沃甲<br><br>祖丁<br><br>南庚<br><br>阳甲<br><br>盘庚<br><br>小辛<br><br>小乙<br><br>武丁<br><br>祖庚<br><br>祖甲<br><br>廪辛<br><br>庚丁<br><br>武乙<br><br>太丁<br><br>帝乙<br><br>纣王<br><br>纣王乃帝乙之三子也。帝乙生三子：长曰微子启，次曰微子衍，三曰寿王。因帝乙游于御园，领众文武玩赏牡丹，因飞云阁塌了一梁，寿王托梁换柱，力大无比；因首相商容，上大夫梅伯、赵启等上本立东宫，乃立季子寿王为太子。后帝乙在位三十年而崩，托孤与太师闻仲，随立寿王为天子，名曰纣王，都朝歌。文有太师闻仲，武有镇国武成王黄飞虎；文足以安邦，武足以定国。中宫元配皇后姜氏，西宫妃黄氏，馨庆宫妃杨氏：三宫后妃，皆德性贞静，柔和贤淑。纣王坐享太平，万民乐业，风调雨顺，国泰民安。四夷拱手，八方宾服，八百镇诸侯尽朝于商：有四路大诸侯率领八百小诸侯，东伯侯姜桓楚，居于东鲁，南伯侯鄂崇禹，西伯侯姬昌，北伯侯崇侯虎。每一镇诸侯领二百镇小诸侯，共八百镇诸侯属商。<br><br>纣王七年，春二月，忽报到朝歌，反了北海七十二路诸侯袁福通等。太师闻仲奉敕征北。不题。<br><br>一日，纣王早朝登殿，设聚文武。但见：<br><br>瑞霭纷纭，金銮殿上坐君王；祥光缭绕，白玉阶前列文武。沉檀八百喷金炉，则见那珠帘高卷；兰麝氤氲笼宝扇，且看他雉尾低回。<br><br>天子问当驾官：“有奏章出班，无事朝散。”言未毕，只见右班中一人出班，俯伏金阶，高擎牙笏，山呼称臣：“臣商容待罪宰相，执掌朝纲，有事不敢不奏：明日乃三月十五日，女娲娘娘圣诞之辰，请陛下驾临女娲宫降香。”王曰：“女娲有何功德，朕轻万乘而往降香？”商容奏曰：“女娲娘娘乃上古神女，生有圣德。那时共工氏头触不周山，天倾西北，地陷东南，女娲乃采五色石，炼之以补青天，故有功于百姓，黎庶立禋祀以报之。今朝歌祀此福神，则四时康泰，国祚绵长，风调雨顺，灾害潜消。此福国庇民之正神，陛下当往行香。”王曰：“准卿奏章。”纣王还宫。旨意传出：次日天子乘辇，随带两班文武，往女娲宫进香。此一回纣王不来还好，只因进香，惹得四海荒荒，生民失业，正所谓：<br><br>漫江撒下钩和线，从此钩出是非来。<br><br>怎见得，有诗为证：<br><br>天子鸾舆出凤城，旌旄瑞色映簪缨。<br><br>龙光剑吐风云色，赤羽幢摇日月精。<br><br>堤柳晓分仙掌露，溪花光耀翠裘清。<br><br>欲知巡幸瞻天表，万国衣冠拜圣明。<br><br>驾出朝歌南门，家家焚香设火，户户结彩铺毡。三千铁骑，八百御林，武成王黄飞虎保驾，满朝文武随行，前至女娲宫。天子离辇，上大殿，香焚炉中，文武随班拜贺毕。纣王观看殿中华丽。怎见得：<br><br>殿前华丽，五彩金妆。金童对对执幡幢，玉女双双捧如意。玉钩斜挂，半轮新月悬空；宝帐婆娑，万对彩鸾朝斗。碧落床边，俱是舞鹤翔鸾；沉香宝座，造就走龙飞凤。飘飘奇彩异寻常，金炉瑞霭；袅袅祯祥腾紫雾，银烛辉煌。君王正看行宫景，一阵狂风透胆寒。<br><br>纣王正看此宫殿宇齐整，楼阁丰隆，忽一阵狂风，卷起幔帐，现出女娲圣像，容貌端丽，瑞彩翩跹，国色天姿，婉然如生。真是蕊宫仙子临凡，月殿嫦娥下世。古语云：“国之将兴，必有祯祥；国之将亡，必有妖孽。”纣王一见，神魂飘荡，陡起淫心。自思：朕贵为天子，富有四海，纵有六院三宫，并无有此艳色。王曰：“取文房四宝。”侍驾官忙取将来，献与纣王。天子深润紫毫，在行宫粉壁之上作诗一首：<br><br>凤鸾宝帐景非常，尽是泥金巧样妆。<br><br>曲曲远山飞翠色，翩翩舞袖映霞裳。<br><br>梨花带雨争娇艳，芍药笼烟骋媚妆。<br><br>但得妖娆能举动，取回长乐侍君王。<br><br>天子作毕，只见首相商容启奏曰：“女娲乃上古之正神，朝歌之福主。老臣请驾拈香，祈求福德，使万民乐业，雨顺风调，兵火宁息。今陛下作诗亵渎圣明，毫无虔敬之诚，是获罪于神圣，非天子巡幸祈请之礼。愿主公以水洗之，恐天下百姓观见，传言圣上无有德政耳。”王曰：“朕看女娲之容有绝世之姿，因作诗以赞美之，岂有他意？卿毋多言。况孤乃万乘之尊，留与万姓观之，可见娘娘美貌绝世，亦见孤之遗笔耳。”言罢回朝。文武百官默默点首，莫敢谁何，俱钳口而回。有诗为证：<br><br>凤辇龙车出帝京，拈香厘祝女中英。<br><br>只知祈福黎民乐，孰料吟诗万姓惊。<br><br>目下狐狸为太后，眼前豺虎尽簪缨。<br><br>上天垂象皆如此，徒令英雄叹不平。<br><br>天子驾回，升龙德殿。百官朝贺而散。时逢望辰，三宫妃后朝君：中宫姜后，西宫黄妃，馨庆宫杨妃，朝毕而退。按下不表。<br><br>且言女娲娘娘降诞，三月十五日往火云宫朝贺伏羲、炎帝、轩辕三圣而回，下得青鸾，坐于宝殿。玉女金童朝礼毕，娘娘猛抬头，看见粉壁上诗句，大怒，骂曰：“殷受无道昏君，不想修身立德以保天下，今反不畏上天，吟诗亵我，甚是可恶！我想成汤伐桀而王天下，享国六百余年，气数已尽。若不与他个报应，不见我的灵感。”即唤碧霞童子驾青鸾往朝歌一回。不题。<br><br>却说二位殿下殷郊、殷洪来参谒父王。那殷郊后来是“封神榜”上“值年太岁”，殷洪是“五谷神”，皆有名神将。正行礼间，顶上两道红光冲天。娘娘正行时，被此气挡住云路，因望下一看，知纣王尚有二十八年气运，不可造次，暂回行宫，心中不悦。唤彩云童儿把后宫中金葫芦取来，放在丹墀之下，揭去芦盖，用手一指。葫芦中有一道白光，其大如椽，高四五丈有余。白光之上，悬出一首幡来，光分五彩，瑞映千条，名曰“招妖幡”。不一时，悲风飒飒，惨雾迷漫，阴云四合，风过数阵，天下群妖俱到行宫听候法旨。娘娘分付彩云：“着各处妖魔且退，只留轩辕坟中三妖伺候。”三妖进宫参谒，口称：“娘娘圣寿无疆！”这三妖一个是千年狐狸精，一个是九头雉鸡精，一个是玉石琵琶精，俯伏丹墀。娘娘曰：“三妖听吾密旨：成汤望气黯然，当失天下；凤鸣岐山，西周已生圣主。天意已定，气数使然。你三妖可隐其妖形，托身宫院，惑乱君心。俟武王伐纣，以助成功，不可残害众生。事成之后，使你等亦成正果。”娘娘分付已毕，三妖叩头谢恩，化清风而去。正是：<br><br>狐狸听旨施妖术，断送成汤六百年。<br><br>有诗为证。诗曰：<br><br>三月中旬驾进香，吟诗一首起飞殃。<br><br>只知把笔施才学，不晓今番社稷亡。<br><br>按下女娲娘娘分付三妖，不题。<br><br>且言纣王只因进香之后，看见女娲美貌，朝暮思想，寒暑尽忘，寝食俱废，每见六院三宫，真如尘饭土羹，不堪谛视；终朝将此事不放心怀，郁郁不乐。一日驾升显庆殿，时有常随在侧。纣王忽然猛省，着奉御宣中谏大夫费仲，乃纣王之幸臣。近因闻太师仲，奉敕平北海，大兵远征，戍外立功，因此上就宠费仲、尤浑二人。此二人朝朝蛊惑圣聪，谗言献媚，纣王无有不从。大抵天下将危，佞臣当道。不一时，费仲朝见。王曰：“朕因女娲宫进香，偶见其颜艳丽，绝世无双，三宫六院，无当朕意，将如之何？卿有何策，以慰朕怀？”费仲奏曰：“陛下乃万乘之尊，富有四海，德配尧、舜，天下之所有，皆陛下之所有，何思不得，这有何难。陛下明日传一旨，颁行四路诸侯：每一镇选美女百名以充王庭。何忧天下绝色不入王选乎！”纣王大悦：“卿所奏甚合朕意，明日早朝发旨。卿且暂回。”随即命驾还宫。毕竟不知此后何如，且听下回分解。</div></div>