
<h5>荀子</h5>　<span class="style11">修身篇第二</span>    
    <hr>
    <p>見善，修然，必以自存也；見不善，愀然，必以自省也。善在身，介然，必以自好也；不善在身，菑然，必以自惡也。故非我而當者，吾師也；是我而當者，吾友也；諂諛我者，吾賊也。故君子隆師而親友，以致惡其賊。好善無厭，受諫而能誡，雖欲無進，得乎哉？小人反是，致亂，而惡人之非己也；致不肖，而欲人之賢己也；心如虎狼，行如禽獸，而又惡人之賊己也。諂諛者親，諫爭者疏，修正為笑，至忠為賊，雖欲無滅亡，得乎哉？詩曰：「噏噏呰呰，亦孔之哀。謀之其臧，則具是違；謀之不臧，則具是依。」此之謂也。</p>
    <p>扁善之度，以治氣養生，則後彭祖，以修身自名，則配堯禹。宜於時通，利以處窮，禮信是也。凡用血氣志意智慮，由禮則治通，不由禮則勃亂提僈；食飲衣服，居處動靜，由禮則和節，不由禮則觸陷生疾；容貌態度，進退趨行，由禮則雅，不由禮則夷固僻違，庸衆而野。故人無禮則不生，事無禮則不成，國家無禮則不寧。詩曰：「禮儀卒度，笑語卒獲。」此之謂也。</p>
    <p>以善先人者謂之教，以善和人者謂之順。以不善先人者謂之諂，以不善和人者謂之諛。是是非非謂之知，非是是非謂之愚。傷良曰讒，害良曰賊。是謂是，非謂非，曰直。竊貨曰盜，匿行曰詐，易言曰誕。趣舍無定謂之無常。保利弃義謂之至賊。多聞曰博，少聞曰淺。多見曰閑，少見曰陋。難進曰偍，易忘曰漏。少而理曰治，多而亂曰秏。</p>
    <p>治氣養心之術：血氣剛強，則柔之以調和；知慮漸深，則一之以易良；勇膽猛戾，則輔之以道順；齊給便利，則節之以動止；狹隘褊小，則廓之以廣大；卑溼重遲，則抗之以高志；庸衆駑散，則刦之以師友；怠慢僄弃，則炤之以禍災；愚款端慤，則合之以禮樂，通之以思索。凡治氣養心之術，莫徑由禮，莫要得師，莫神一好。夫是之謂治氣養心之術也。</p>
    <p>志意修則驕富貴，道義重則輕王公，內省而外物輕矣。傳曰：「君子役物，小人役於物。」此之謂也。身勞而心安，為之；利少而義多，為之；事亂君而通，不如事窮君而順焉。故良農不為水旱不耕，良賈不為折閱不市，士君子不為貧窮怠乎道。</p>
    <p>體恭敬而心忠信，術禮義而情愛人，橫行天下，雖困四夷，人莫不貴。勞苦之事則爭先，饒樂之事則能讓，端慤誠信，拘守而詳，橫行天下，雖困四夷，人莫不任。體倨固而心埶詐，術順墨而精雜汙，橫行天下，雖達四方，人莫不賤。勞苦之事，則偷儒轉脫，饒樂之事，則佞兌而不曲，辟違而不慤，程役而不錄，橫行天下，雖達四方，人莫不弃。</p>
    <p>行而供冀，非漬淖也；行而俯項，非擊戾也；偶視而先俯，非恐懼也。然夫士欲獨修其身，不以得罪於比俗之人也。</p>
    <p>夫驥一日而千里，駑馬十駕則亦及之矣。將以窮無窮，逐無極與？其折骨絕筋，終身不可以相及也；將有所止之，則千里雖遠，亦或遲或速，或先或後，胡為乎其不可以相及也？不識步道者，將以窮無窮，逐無極與？意亦有所止之與？夫「堅白」、「同異」、「有厚無厚」之察，非不察也，然而君子不辯，止之也。倚魁之行，非不難也，然而君子不行，止之也。故學曰遲。彼止而待我，我行而就之，則亦或遲或速或先或後，胡為乎其不可以同至也？故蹞步而不休，跛鼈千里；累土而不輟，丘山崇成。厭其源，開其瀆，江河可竭；一進一退，一左一右，六驥不致。彼人之才性之相縣也，豈若跛鼈之與六驥足哉？然而跛鼈致之，六驥不致，是無它故焉，或為之或不為之耳！道雖邇，不行不至；事雖小，不為不成。其為人也多暇日者，其出入不遠矣！好法而行，士也；篤志而體，君子也；齊明而不竭，聖人也。</p>
    <p>人無法則倀倀然，有法而無志其義，則渠渠然；依乎法而又深其類，然後溫溫然。</p>
    <p>禮者，所以正身也；師者，所以正禮也。無禮何以正身，無師吾安知禮之為是也。禮然而然，則是情安禮也；師云而云，則是知若師也。情安禮，知若師，則是聖人也。故非禮，是無法也；非師，是無師也。不是師法而好自用，譬之是猶以盲辨色，以聾辨聲也；舍亂妄，無為也。故學也者，禮法也。夫師以身為正儀，而貴自安者也。詩云：「不識不知，順帝之則。」此之謂也。</p>
    <p>端慤順弟，則可謂善少者矣；加好學遜敏焉，則有鈞無上，可以為君子者矣。偷儒憚事，無廉恥而嗜乎飲食，則可謂惡少者矣；加愓悍而不順，險賊而不弟焉，則可謂不詳少者矣，雖陷刑戮可也。老老而壯者歸焉，不窮窮而通者積焉，行乎冥冥，施乎無報，而賢不肖一焉。人有此三行，雖有大過，天其不遂乎？</p>
    <p>君子之求利也，略；其遠害也，早；其避辱也，懼；其行道也，勇。</p>
    <p>君子貧窮而志廣，富貴而體恭，安燕而血氣不惰，勞勌而容貌不枯，怒不過奪，喜不過予。君子貧窮而志廣，隆仁也；富貴而體恭，殺埶也；安燕而血氣不惰，柬理也；勞勌而容貌不枯，好交也；怒不過奪，喜不過予，是法勝私也。書曰：「無有作好，遵王之道。無有作惡，遵王之路。」此言君子能以公義勝私欲也。</p>
    <hr>
 