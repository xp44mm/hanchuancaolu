
<h5>荀子</h5>　<span class="style11">賦篇第二十六</span>    
    <hr>
    <p>爰有大物，非絲非帛，文理成章。非日非月，為天下明。生者以壽，死者以葬。城郭以固，三軍以強。粹而王，駁而伯，無一焉而亡。臣愚不識，敢請之王。王曰：此夫文而不采者與！簡然易知，而致有理者與！君子所敬而小人所不者與！性不得則若禽獸，性得之則甚雅似者與！匹夫隆之則為聖人，諸侯隆之則一四海者與！致明而約，甚順而體，請歸之禮。禮。</p>
    <p>皇天隆物，以施下民，或厚或薄，帝不齊均。桀紂以亂，湯武以賢。涽涽淑淑，皇皇穆穆。周流四海，曾不崇日。君子以脩，跖以穿室。大參乎天，精微而無形，行義以正，事業以成。可以禁暴足窮，百姓待之而後寧泰。臣愚不識，願問其名。曰：此夫安寬平而危險隘者邪？脩潔之為親，而雜汙之為狄者邪？甚深藏而外勝敵者邪？法禹舜而能弇迹者邪？行為動靜待之而後適者邪？血氣之精也，志意之榮也，百姓待之而後寧也，天下待之而後平也，明達純粹而無疵也，夫是之謂君子之知。知。</p>
    <p>有物於此，居則周靜致下，動則綦高以鉅，圓者中規，方者中矩，大參天地，德厚堯禹，精微乎毫毛，大盈乎大㝢。忽兮其極之遠也，攭兮其相逐而反也，卬卬兮天下之咸蹇也。德厚而不捐，五采備而成文，往來惛憊，通于大神，出入甚極，莫知其門。天下失之則滅，得之則存。弟子不敏，此之願陳，君子設辭，請測意之。曰：此夫大而不塞者與？充盈大宇而不窕，入郄穴而不偪者與？行遠疾速，而不可託訊者與？往來惛憊，而不可為固塞者與？暴至殺傷，而不億忌者與？功被天下，而不私置者與？託地而游宇，友風而子雨，冬日作寒，夏日作暑，廣大精神，請歸之雲。雲。</p>
    <p>有物於此，㒩㒩兮其狀屢化如神，功被天下，為萬世文。禮樂以成，貴賤以分，養老長幼，待之而後存。名號不美，與暴為鄰。功立而身廢，事成而家敗。弃其耆老，收其後世。人屬所利，飛鳥所害。臣愚而不識，請占之五泰。五泰占之曰：此夫身女好而頭馬首者與？屢化而不壽者與？善壯而拙老者與？有父母而無牝牡者與？冬伏而夏游，食桑而吐絲，前亂而後治，夏生而惡暑，喜濕而惡雨，蛹以為母，蛾以為父，三俯三起，事乃大已，夫是之謂蠶理。蠶。</p>
    <p>有物於此，生於山阜，處於室堂。無知無巧，善治衣裳。不盜不竊，穿窬而行。日夜合離，以成文章。以能合從，又善連衡。下覆百姓，上飾帝王。功業甚博，不見賢良。時用則存，不用則亡。臣愚不識，敢請之王。王曰：此夫始生鉅，其成功小者邪？長其尾而銳其剽者邪？頭銛達而尾趙繚者邪？一往一來，結尾以為事。無羽無翼，反覆甚極。尾生而事起，尾邅而事已。簪以為父，管以為母。既以縫表，又以連裏，夫是之謂箴理。箴。</p>
    <p>天下不治，請陳佹詩。天地易位，四時易鄉。列星殞墜，旦暮晦盲。幽晦登昭，日月下藏。公正無私，反見從橫。志愛公利，重樓疏堂。無私罪人，憼革貳兵。道德純備，讒口將將。仁人絀約，敖放擅彊。天下幽險，恐失世英。螭龍為蝘蜓，鴟梟為鳳皇。比干見刳，孔子拘匡。昭昭乎其知之明也，郁郁乎其遇時之不祥也，拂乎其欲禮義之大行也，闇乎天下之晦盲也，皓天不復，憂無疆也。千歲必反，古之常也。弟子勉學，天不忘也。聖人共手，時幾將矣。與愚以疑，願聞反辭。其小歌曰：念彼遠方，何其塞矣，仁人絀約，暴人衍矣。忠臣危殆，讒人服矣。琁玉瑤珠，不知佩也。雜布與錦，不知異也。閭娵子奢，莫之媒也。嫫母力父，是之喜也。以盲為明，以聾為聰，以危為安，以吉為凶。嗚呼！上天！曷維其同！</p>
    <hr>
 