<h2>法行篇第三十</h2>
<p>公輸不能加於繩，聖人莫能加於禮。禮者，衆人法而不知，聖人法而知之。</p>
<p>曾子曰：無內人之疏，而外人之親，無身不善而怨人，無刑已至而呼天。內人之疏，而外人之親，不亦遠乎！身不善而怨人，不亦反乎！刑已至而呼天，不亦晚乎！詩曰：「涓涓源水，不雝不塞。轂已破碎，乃大其輻。事已敗矣，乃重大息。」其云益乎！</p>
<p>曾子病，曾元持足，曾子曰：元志之！吾語汝。夫魚鼈黿鼉猶以淵為淺，而堀其中，鷹鳶猶以山為卑，而增巢其上，及其得也，必以餌。故君子茍能無以利害義，則恥辱亦無由至矣。</p>
<p>子貢問於孔子曰：君子所以貴玉而賤珉者，何也？為夫玉之少而珉之多邪？孔子曰：惡！賜！是何言也！夫君子豈多而賤之，少而貴之哉！夫玉者，君子比德焉。溫潤而澤，仁也；栗而理，知也；堅剛而不屈，義也；廉而不劌，行也；折而不橈，勇也；瑕適竝見，情也；扣之，其聲清揚而遠聞，其止輟然，辭也。故雖有珉之雕雕，不若玉之章章。詩曰：「言念君子，溫其如玉。」此之謂也。</p>
<p>曾子曰：同游而不見愛者，吾必不仁也；交而不見敬者，吾必不長也；臨財而不見信者，吾必不信也。三者在身，曷怨人！怨人者窮，怨天者無識。失之己而反諸人，豈不亦迂哉！</p>
<p>南郭惠子問於子貢曰：夫子之門何其雜也？子貢曰：君子正身以俟，欲來者不距，欲去者不止。且夫良醫之門多病人，檃栝之側多枉木，是以雜也。</p>
<p>孔子曰：君子有三恕：有君不能事，有臣而求其使，非恕也；有親不能報，有子而求其孝，非恕也；有兄不能敬，有弟而求其聽令，非恕也。士明於此三恕，則可以端身矣。</p>
<p>孔子曰：君子有三思，而不可不思也：少而不學，長無能也；老而不教，死無思也；有而不施，窮無與也。是故君子少思長則學，老思死則教，有思窮則施也。</p>