<h5>詩經</h5>　　　<span class="style11">小雅 ‧ 鴻鴈之什</span>
<hr>
                              <p class="style6">鴻鴈</p>
<p><span class="style7">鴻鴈，美宣王也。萬民離散，不安其居，而能勞來還定，安集之。至于矜寡，無不得其所焉。</span></p>
<p>鴻鴈于飛，肅肅其羽。之子于征，劬勞于野。爰及矜人，哀此鰥寡。</p>
<p>鴻鴈于飛，集于中澤。之子于垣，百堵皆作。雖則劬勞，其究安宅。</p>
<p>鴻鴈于飛，哀鳴嗸嗸。維此哲人，謂我劬勞。維彼愚人，謂我宣驕。</p>
                              <p class="style7">鴻鴈三章，章六句。</p>
                          <p class="style6">庭燎</p>
<p><span class="style7">庭燎，美宣王也。因以箴之。</span></p>
<p>夜如何其？夜未央！庭燎之光，君子至止，鸞聲將將。</p>
<p>夜如何其？夜未艾！庭燎晣晣，君子至止，鸞聲噦噦。</p>
<p>夜如何其？夜鄉晨！庭燎有煇，君子至止，言觀其旂。</p>
                              <p class="style7">庭燎三章，章五句。</p>
                          <p class="style6">沔水</p>
<p><span class="style7">沔水，規宣王也。</span></p>
<p>沔彼流水，朝宗于海。鴥彼飛隼，載飛載止。</p>
<p>嗟我兄弟，邦人諸友，莫肯念亂，誰無父母？</p>
<p>沔彼流水，其流湯湯。鴥彼飛隼，載飛載揚。</p>
<p>念彼不蹟，載起載行，心之憂矣，不可弭忘。</p>
<p>鴥彼飛隼，率彼中陵。民之訛言，寧莫之懲。我友敬矣，讒言其興。</p>
                              <p class="style7">沔水三章，二章章八句、一章六句。</p>
                          <p class="style6">鶴鳴</p>
<p><span class="style7">鶴鳴，誨宣王也。</span></p>
<p>鶴鳴于九皐，聲聞于野。魚潛在淵，或在于渚。</p>
<p>樂彼之園，爰有樹檀，其下維蘀。它山之石，可以為錯。</p>
<p>鶴鳴于九皐，聲聞于天。魚在于渚，或潛在淵。</p>
<p>樂彼之園，爰有樹檀，其下維穀。它山之石，可以攻玉。</p>
                              <p class="style7">鶴鳴二章，章九句。</p>
                          <p class="style6">祈父</p>
<p><span class="style7">祈父，刺宣王也。</span></p>
<p>祈父，予王之爪牙。胡轉予于恤？靡所止居。</p>
<p>祈父，予王之爪士。胡轉予于恤？靡所厎止。</p>
<p>祈父，亶不聰。胡轉予于恤？有母之尸饔。</p>
                              <p class="style7">祈父三章，章四句。</p>
                          <p class="style6">白駒</p>
<p><span class="style7">白駒，大夫刺宣王也。</span></p>
<p>皎皎白駒，食我場苗；縶之維之，以永今朝。所謂伊人，於焉逍遙。</p>
<p>皎皎白駒，食我場藿；縶之維之，以永今夕。所謂伊人，於焉嘉客。</p>
<p>皎皎白駒，賁然來思。爾公爾侯，逸豫無期。慎爾優游，勉爾遁思。</p>
<p>皎皎白駒，在彼空谷。生芻一束，其人如玉。毋金玉爾音，而有遐心。</p>
                              <p class="style7">白駒四章，章六句。</p>
                          <p class="style6">黃鳥</p>
<p><span class="style7">黃鳥，刺宣王也。</span></p>
<p>黃鳥黃鳥，無集于穀，無啄我粟。</p>
<p>此邦之人，不我肯穀。言旋言歸，復我邦族。</p>
<p>黃鳥黃鳥，無集于桑，無啄我粱。</p>
<p>此邦之人，不可與明。言旋言歸，復我諸兄。</p>
<p>黃鳥黃鳥，無集于栩，無啄我黍。</p>
<p>此邦之人，不可與處。言旋言歸，復我諸父。</p>
                              <p class="style7">黃鳥三章，章七句。</p>
                          <p class="style6">我行其野</p>
<p><span class="style7">我行其野，刺宣王也。</span></p>
<p>我行其野，蔽芾其樗。昏姻之故，言就爾居。爾不我畜，復我邦家。</p>
<p>我行其野，言采其蓫。昏姻之故，言就爾宿。爾不我畜，言歸思復。</p>
<p>我行其野，言采其葍。不思舊姻，求爾新特。成不以富，亦祇以異。</p>
                              <p class="style7">我行其野三章，章六句。</p>
                          <p class="style6">斯干</p>
<p><span class="style7">斯干，宣王考室也。</span></p>
<p>秩秩斯干，幽幽南山。如竹苞矣，如松茂矣。</p>
<p>兄及弟矣，式相好矣，無相猶矣。</p>
<p>似續妣祖，築室百堵，西南其戶。爰居爰處，爰笑爰語。</p>
<p>約之閣閣，椓之橐橐。風雨攸除，鳥鼠攸去，君子攸芋。</p>
<p>如跂斯翼，如矢斯棘，如鳥斯革，如翬斯飛，君子攸躋。</p>
<p>殖殖其庭，有覺其楹。噲噲其正，噦噦其冥，君子攸寧。</p>
<p>下莞上簟，乃安斯寢。乃寢乃興，乃占我夢。</p>
<p>吉夢維何？維熊維羆，維虺維蛇。</p>
<p>大人占之：維熊維羆，男子之祥；維虺維蛇，女子之祥。</p>
<p>乃生男子，載寢之牀，載衣之裳，載弄之璋。</p>
<p>其泣喤喤，朱芾斯皇，室家君王。</p>
<p>乃生女子，載寢之地，載衣之裼，載弄之瓦。</p>
<p>無非無儀，唯酒食是議，無父母詒罹。</p>
                              <p class="style7">斯干九章，四章章七句、五章章五句。</p>
                          <p class="style6">無羊</p>
<p><span class="style7">無羊，宣王考牧也。</span></p>
<p>誰謂爾無羊？三百維群；誰謂爾無牛？九十其犉。</p>
<p>爾羊來思，其角濈濈。爾牛來思，其耳濕濕。</p>
<p>或降于阿，或飲于池，或寢或訛。</p>
<p>爾牧來思，何蓑何笠，或負其餱。三十維物，爾牲則具。</p>
<p>爾牧來思，以薪以蒸，以雌以雄。</p>
<p>爾羊來思，矜矜兢兢，不騫不崩。麾之以肱，畢來既升。</p>
<p>牧人乃夢：眾維魚矣，旐維旟矣。</p>
<p>大人占之：眾維魚矣，實維豐年；旐維旟矣，室家溱溱。</p>
                              <p class="style7">無羊四章，章八句。</p>
<hr>                          
