
<h5>詩經</h5>　　　<span class="style11">國風 ‧ 秦風</span>
                          (今陜西甘肅二省大部分)
                          <hr>
                          <p class="style6">車鄰</p><p><span class="style7">車鄰，美秦仲也。秦仲始大，有車馬禮樂侍御之好焉 </span></p>
                          <p>有車鄰鄰，有馬白顛。未見君子，寺人之令。</p><p>阪有漆，隰有栗。既見君子，並坐鼓瑟。今者不樂，逝者其耋。</p><p>阪有桑，隰有楊。既見君子，並坐鼓簧。今者不樂，逝者其亡。</p>
                      <p class="style7">車鄰三章，一章四句、二章章六句。</p>
                          <p class="style6">駟驖</p><p><span class="style7">駟驖，美襄公也。始命有田狩之事，園囿之樂焉。</span></p>
                          <p>駟驖孔阜，六轡在手。公之媚子，從公于狩。</p><p>奉時辰牡，辰牡孔碩。公曰左之，舍拔則獲。</p><p>遊于北園，四馬既閑。輶車鸞鑣，載獫歇驕。</p>
                      <p class="style7">駟驖三章，章四句。</p>
                          <p class="style6">小戎</p><p><span class="style7">小戎，美襄公也。備其兵甲，以討西戎。西戎方彊，而征伐不休，國人則矜其車甲，婦人能閔其君子焉。</span></p>
                          <p>小戎俴收，五楘梁輈。游環脅驅，陰靷鋈續。文茵暢轂，駕我騏馵。</p><p>言念君子，溫其如玉。在其板屋，亂我心曲。</p>
                          <p>四牡孔阜，六轡在手。騏駵是中，騧驪是驂。龍盾之合，鋈以觼軜。</p><p>言念君子，溫其在邑。方何為期？胡然我念之？</p>
                          <p>俴駟孔群，厹矛鋈錞。蒙伐有苑，虎韔鏤膺。交韔二弓，竹閉緄縢。</p><p>言念君子，載寢載興。厭厭良人，秩秩德音。</p>
                      <p class="style7">小戎三章，章十句。</p>
                          <p class="style6">蒹葭</p><p><span class="style7">蒹葭，刺襄公也。未能用周禮，將無以固其國焉。</span></p>
                          <p>蒹葭蒼蒼，白露為霜。所謂伊人，在水一方。</p><p>遡洄從之，道阻且長；遡游從之，宛在水中央。</p>
                          <p>蒹葭淒淒，白露未晞。所謂伊人，在水之湄。</p><p>遡洄從之，道阻且躋；遡游從之，宛在水中坻。</p>
                          <p>蒹葭采采，白露未已。所謂伊人，在水之涘。</p><p>遡洄從之，道阻且右；遡游從之，宛在水中沚。</p>
                      <p class="style7">蒹葭三章，章八句。</p>
                          <p class="style6">終南</p><p><span class="style7">終南，戒襄公也。能取周地，始為諸侯，受顯服，大夫美之，故作是詩以戒勸之。</span></p>
                          <p>終南何有？有條有梅。君子至止，錦衣狐裘。顏如渥丹，其君也哉！</p><p>終南何有？有紀有堂。君子至止，黻衣繡裳。佩玉將將，壽考不忘。</p>
                      <p class="style7">終南二章，章六句。</p>
                          <p class="style6">黃鳥</p><p><span class="style7">黃鳥，哀三良也。國人刺穆公以人從死，而作是詩也。</span></p>
                          <p>交交黃鳥，止于棘。誰從穆公？子車奄息。維此奄息，百夫之特。</p><p>臨其穴，惴惴其慄。彼蒼者天，殲我良人。如可贖兮，人百其身。</p>
                          <p>交交黃鳥，止于桑。誰從穆公？子車仲行。維此仲行，百夫之防。</p><p>臨其穴，惴惴其慄。彼蒼者天，殲我良人。如可贖兮，人百其身。</p>
                          <p>交交黃鳥，止于楚。誰從穆公？子車鍼虎。維此鍼虎，百夫之禦。</p><p>臨其穴，惴惴其慄。彼蒼者天，殲我良人。如可贖兮，人百其身。</p>
                      <p class="style7">黃鳥三章，章十二句。</p>
                          <p class="style6">晨風</p><p><span class="style7">晨風，刺康公也。忘穆公之業，始棄其賢臣焉。</span></p>
                          <p>鴥彼晨風，鬱彼北林。未見君子，憂心欽欽。如何如何？忘我實多！</p><p>山有苞櫟，隰有六駮。未見君子，憂心靡樂。如何如何？忘我實多！</p><p>山有苞棣，隰有樹檖。未見君子，憂心如醉。如何如何？忘我實多！</p>
                      <p class="style7">晨風三章，章六句。</p>
                          <p class="style6">無衣</p><p><span class="style7">無衣，刺用兵也。秦人刺其君好攻戰，亟用兵，而不與民同欲焉。</span></p>
                          <p>豈曰無衣？與子同袍。王于興師，修我戈矛，與子同仇。</p><p>豈曰無衣？與子同澤。王于興師，修我矛戟，與子偕作。</p><p>豈曰無衣？與子同裳。王于興師，修我甲兵，與子偕行。</p>
                      <p class="style7">無衣三章，章五句。</p>
                          <p class="style6">渭陽</p><p><span class="style7">渭陽，康公念母也。康公之母，晉獻公之女。文公遭麗姬之難，未反，而秦姬卒。穆公納文公，康公時為大子，贈送文公于渭之陽。念母之不見也，我見舅氏，如母存焉。及其即位，思而作是詩也。</span></p>
                          <p>我送舅氏，曰至渭陽。何以贈之？路車乘黃。</p><p>我送舅氏，悠悠我思。何以贈之？瓊瑰玉佩。</p>
                      <p class="style7">渭陽二章，章四句。</p>
                          <p class="style6">權輿</p><p><span class="style7">權輿，刺康公也。忘先君之舊臣與賢者，有始而無終也。</span></p>
                          <p>於我乎！夏屋渠渠，今也每食無餘。于嗟乎！不承權輿！</p><p>於我乎！每食四簋，今也每食不飽。于嗟乎！不承權輿！</p>
                          <p class="style7">權輿二章，章五句。</p>
<hr>
                      