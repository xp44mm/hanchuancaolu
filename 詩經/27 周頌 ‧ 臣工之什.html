
<h5>詩經</h5>　　　<span class="style11">周頌 ‧ 臣工之什</span>
                              <hr>
                              <p class="style6">臣工</p><p><span class="style7">臣工，諸侯助祭遣於廟也。</span></p>
                              <p>嗟嗟臣工，敬爾在公。王釐爾成，來咨來茹。嗟嗟保介，維莫之春。</p><p>亦又何求？如何新畬？於皇來牟，將受厥明。明昭上帝，迄用康年。</p><p>命我眾人，庤乃錢鎛，奄觀銍艾。</p>
                              <p class="style7">臣工一章十五句。</p>
                          <p class="style6">噫嘻</p><p><span class="style7">噫嘻，春夏祈穀于上帝也。</span></p>
                              <p>噫嘻成王，既昭假爾。率時農夫，播厥百穀。</p><p>駿發爾私，終三十里。亦服爾耕，十千維耦。</p>
                              <p class="style7">噫嘻一章八句。</p>
                          <p class="style6">振鷺</p><p><span class="style7">振鷺，二王之後來助祭也。</span></p>
                              <p>振鷺于飛，于彼西雝。我客戾止，亦有斯容。</p><p>在彼無惡，在此無斁。庶幾夙夜，以永終譽。</p>
                              <p class="style7">振鷺一章八句。</p>
                          <p class="style6">豐年</p><p><span class="style7">豐年，秋冬報也。</span></p>
                              <p>豐年多黍多稌。亦有高廩，萬億及秭。</p><p>為酒為醴，烝畀祖妣，以洽百禮，降福孔皆。</p>
                              <p class="style7">豐年一章七句。</p>
                          <p class="style6">有瞽</p><p><span class="style7">有瞽，始作樂而合乎祖也。</span></p>
                              <p>有瞽有瞽，在周之庭。設業設虡，崇牙樹羽。應田縣鼓，鞉磬柷圉。</p><p>既備乃奏，簫管備舉。喤喤厥聲，肅雝和鳴，先祖是聽。</p><p>我客戾止，永觀厥成。</p>
                              <p class="style7">有瞽一章十三句。</p>
                          <p class="style6">潛</p><p><span class="style7">潛，季冬薦魚，春獻鮪也。</span></p>
                          <p>猗與漆沮，潛有多魚。有鱣有鮪，鰷鱨鰋鯉。以享以祀，以介景福。</p>
                              <p class="style7">潛一章六句。</p>
                          <p class="style6">雝</p><p><span class="style7">雝，禘大祖也。</span></p>
                              <p>有來雝雝，至止肅肅。相維辟公，天子穆穆。</p><p>於薦廣牡，相予肆祀。假哉皇考，綏予孝子。</p><p>宣哲維人，文武維后。燕及皇天，克昌厥後。</p><p>綏我眉壽，介以繁祉。既右烈考，亦右文母。</p>
                              <p class="style7">雝一章十六句。</p>
                          <p class="style6">載見</p><p><span class="style7">載見，諸侯始見乎武王廟也。</span></p>
                              <p>載見辟王，曰求厥章。龍旂陽陽，和鈴央央。鞗革有鶬，休有烈光。</p><p>率見昭考，以孝以享，以介眉壽。永言保之，思皇多祜。</p><p>烈文辟公，綏以多福，俾緝熙于純嘏。</p>
                              <p class="style7">載見一章十四句。</p>
                          <p class="style6">有客</p><p><span class="style7">有客，微子來見祖廟也。</span></p>
                              <p>有客有客，亦白其馬。有萋有且，敦琢其旅。</p><p>有客宿宿，有客信信。言授之縶，以縶其馬。</p><p>薄言追之，左右綏之。既有淫威，降福孔夷。</p>
                              <p class="style7">有客一章十二句。</p>
                          <p class="style6">武</p><p><span class="style7">武，奏大武也。</span></p>
                              <p>於皇武王，無競維烈。允文文王，克開厥後。</p><p>嗣武受之，勝殷遏劉，耆定爾功。</p>
                              <p class="style7">武一章七句。</p>
                              <hr>
                          