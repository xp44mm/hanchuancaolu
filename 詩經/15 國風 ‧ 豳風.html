
<h5>詩經</h5>　　　<span class="style11">國風 ‧ 豳風</span>
                              (今陝西邠縣一帶)
                              <hr>
                              <p class="style6">七月</p><p><span class="style7">七月，陳王業也。周公遭變故，陳后稷先公風化之所由，致王業之艱難也。 </span></p>
                              <p>七月流火，九月授衣。一之日觱發，二之日栗烈，
                                無衣無褐，何以卒歲？</p><p>三之日于耜，四之日舉趾。同我婦子，饁彼南畝，田畯至喜。</p>
                              <p>七月流火，九月授衣。春日載陽，有鳴倉庚。女執懿筐，遵彼微行，爰求柔桑。</p><p>春日遲遲，采蘩祁祁。女心傷悲，殆及公子同歸。</p>
                              <p>七月流火，八月萑葦。蠶月條桑，取彼斧斨，以伐遠揚，猗彼女桑。</p><p>七月鳴鵙，八月載績。載玄載黃，我朱孔陽，為公子裳。</p>
                              <p>四月秀葽，五月鳴蜩。八月其穫，十月隕蘀。</p><p>一之日于貉，取彼狐貍，為公子裘。二之日其同，載纘武功。言私其豵，獻豜于公。</p>
                              <p>五月斯螽動股，六月莎雞振羽。</p><p>七月在野，八月在宇，九月在戶，十月蟋蟀入我床下。</p><p>穹窒熏鼠，塞向墐戶。嗟我婦子，曰為改歲，入此室處。</p>
                              <p>六月食鬱及薁，七月亨葵及菽，八月剝棗。十月穫稻，為此春酒，以介眉壽。</p><p>七月食瓜，八月斷壺，九月叔苴。采荼薪樗，食我農夫。</p>
                              <p>九月築場圃，十月納禾稼。黍稷重穋，禾麻菽麥。嗟我農夫！我稼既同，上入執宮功。</p><p>晝爾于茅，宵爾索綯，亟其乘屋，其始播百穀。</p>
                              <p>二之日鑿冰沖沖，三之日納于凌陰，四之日其蚤，獻羔祭韭。</p><p>九月肅霜，十月滌場。朋酒斯饗，曰殺羔羊。躋彼公堂，稱彼兕觥，萬壽無疆！</p>
                          <p class="style7">七月八章，章十一句。</p>
                              <p class="style6">鴟鴞</p><p><span class="style7">鴟鴞，周公救亂也。成王未知周公之志，公乃為詩以遺王，名之曰鴟鴞焉。</span></p>
                              <p>鴟鴞鴟鴞！既取我子，無毀我室。恩斯勤斯，鬻子之閔斯！</p><p>迨天之未陰雨，徹彼桑土，綢繆牖戶。今女下民，或敢侮予！</p><p>予手拮据，予所捋荼，予所蓄租，予口卒瘏，曰予未有室家。</p><p>予羽譙譙，予尾翛翛，予室翹翹。風雨所漂搖，予維音嘵嘵！</p>
                          <p class="style7">鴟鴞四章，章五句。</p>
                              <p class="style6">東山</p><p><span class="style7">東山，周公東征也。周公東征，三年而歸，勞歸士，大夫美之，故作是詩也。一章言其完也，二章言其思也，三章言其室家之望女也，四章樂男女之得及時也。君子之於人，序其情而閔其勞，所以說也。說以使民，民忘其死，其唯東山乎？</span></p>
                              <p>我徂東山，慆慆不歸。我來自東，零雨其濛。我東曰歸，我心西悲。</p><p>制彼裳衣，勿士行枚。蜎蜎者蠋，烝在桑野。敦彼獨宿，亦在車下。</p>
                              <p>我徂東山，慆慆不歸。我來自東，零雨其濛。果臝之實，亦施于宇。</p><p>伊威在室，蠨蛸在戶。町疃鹿場，熠燿宵行。不可畏也，伊可懷也。</p>
                              <p>我徂東山，慆慆不歸，我來自東，零雨其濛。鸛鳴于垤，婦歎于室。</p><p>洒埽穹窒，我征聿至。有敦瓜苦，烝在栗薪。自我不見，于今三年。</p>
                              <p>我徂東山，慆慆不歸。我來自東，零雨其濛。倉庚于飛，熠燿其羽。</p><p>之子于歸，皇駁其馬。親結其縭，九十其儀。其新孔嘉，其舊如之何？</p>
                          <p class="style7">東山四章，章十二句。</p>
                              <p class="style6">破斧</p><p><span class="style7">破斧，美周公也。周大夫以惡四國焉。</span></p>
                              <p>既破我斧，又缺我斨。周公東征，四國是皇。哀我人斯，亦孔之將。</p><p>既破我斧，又缺我錡。周公東征，四國是吪。哀我人斯，亦孔之嘉。</p><p>既破我斧，又缺我銶。周公東征，四國是遒。哀我人斯，亦孔之休。</p>
                          <p class="style7">破斧三章，章六句。</p>
                              <p class="style6">伐柯</p><p><span class="style7">伐柯，美周公也。周大夫刺朝廷之不知也。</span></p>
                              <p>伐柯如何？匪斧不克。取妻如何？匪媒不得</p><p>伐柯伐柯，其則不遠。我覯之子，籩豆有踐。</p>
                          <p class="style7">伐柯二章，章四句。</p>
                              <p class="style6">九罭</p><p><span class="style7">九罭，美周公也。周大夫刺朝廷之不知也。</span></p>
                              <p>九罭之魚，鱒魴。我覯之子，袞衣繡裳。</p><p>鴻飛遵渚，公歸無所，於女信處。</p><p>鴻飛遵陸，公歸不復，於女信宿。</p><p>是以有袞衣兮，無以我公歸兮，無使我心悲兮。</p>
                          <p class="style7">九罭四章，一章四句、三章章三句。</p>
                              <p class="style6">狼跋</p><p><span class="style7">狼跋，美周公也。周公攝政，遠則四國流言，近則王不知，周大夫美其不失其聖也。</span></p>
                              <p>狼跋其胡，載疐其尾。公孫碩膚，赤舄几几。</p><p>狼疐其尾，載跋其胡。公孫碩膚，德音不瑕。</p>
                              <p class="style7">狼跋二章，章四句。</p>
<hr>
                          