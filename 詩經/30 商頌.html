<h5>詩經</h5>　　　<span class="style11">商頌</span>
<hr>
                              <p class="style6">那</p>
<p><span class="style7">那，祀成湯也。微子至于戴公，其間禮樂廢壞，有正考甫者，得商頌十二篇於周之大師，以那為首。</span></p>
<p>猗與那與，置我鞉鼓。奏鼓簡簡，衎我烈祖。湯孫奏假，綏我思成。</p>
<p>鞉鼓淵淵，嘒嘒管聲。既和且平，依我磬聲。</p>
<p>於赫湯孫，穆穆厥聲。庸鼓有斁，萬舞有奕。我有嘉客，亦不夷懌。</p>
<p>自古在昔，先民有作。溫恭朝夕，執事有恪。顧予烝嘗，湯孫之將。</p>
                              <p class="style7">那一章二十二句。</p>
                          <p class="style6">烈祖</p>
<p><span class="style7">烈祖，祀中宗也。</span></p>
<p>嗟嗟烈祖，有秩斯祜。申錫無疆，及爾斯所。既載清酤，賚我思成。</p>
<p>亦有和羹，既戒既平。鬷假無言，時靡有爭。綏我眉壽，黃耇無疆。</p>
<p>約軝錯衡，八鸞鶬鶬。以假以享，我受命溥將。</p>
<p>自天降康，豐年穰穰。來假來饗，降福無疆。顧予烝嘗，湯孫之將。</p>
                      <p class="style7">烈祖一章二十二句。</p>
                          <p class="style6">玄鳥</p>
<p><span class="style7">玄鳥，祀高宗也。</span></p>
<p>天命玄鳥，降而生商，宅殷土芒芒。</p>
<p>古帝命武湯，正域彼四方。方命厥后，奄有九有。</p>
<p>商之先后，受命不殆，在武丁孫子。武丁孫子，武王靡不勝。</p>
<p>龍旂十乘，大糦是承。邦畿千里，維民所止，肇域彼四海。</p>
<p>四海來假，來假祁祁。景員維河，殷受命咸宜，百祿是何。</p>
                              <p class="style7">玄鳥一章二十二句。</p>
                          <p class="style6">長發</p>
<p><span class="style7">長發，大禘也。</span></p>
<p>濬哲維商，長發其祥。洪水芒芒，禹敷下土方。</p>
<p>外大國是疆，幅隕既長，有娀方將，帝立子生商。</p>
<p>玄王桓撥，受小國是達，受大國是達。</p>
<p>率履不越，遂視既發。相土烈烈，海外有截。</p>
<p>帝命不違，至于湯齊。湯降不遲，聖敬日躋。</p>
<p>昭假遲遲，上帝是祗，帝命式于九圍。</p>
<p>受小球大球，為下國綴旒，何天之休。</p>
<p>不競不絿，不剛不柔，敷政優優，百祿是遒。</p>
<p>受小共大共，為下國駿厖，何天之龍。</p>
<p>敷奏其勇，不震不動，不戁不竦，百祿是總。</p>
<p>武王載旆，有虔秉鉞，如火烈烈，則莫我敢曷。</p>
<p>苞有三櫱，莫遂莫達。九有有截，韋顧既伐，昆吾夏桀。</p>
<p>昔在中葉，有震且業。</p>
<p>允也天子，降予卿士。實維阿衡，實左右商王。</p>
                              <p class="style7">長發七章，一章八句、四章章七句、一章九句、一章六句。</p>
                          <p class="style6">殷武</p>
<p><span class="style7">殷武，祀高宗也。</span></p>
<p>撻彼殷武，奮伐荊楚。冞入其阻，裒荊之旅。有截其所，湯孫之緒。</p>
<p>維女荊楚，居國南鄉。昔有成湯，自彼氐羌，</p>
<p>莫敢不來享，莫敢不來王，曰商是常。</p>
<p>天命多辟，設都于禹之績。歲事來辟，勿予禍適，稼穡匪解。</p>
<p>天命降監，下民有嚴。不僭不濫，不敢怠遑。命于下國，封建厥福。</p>
<p>商邑翼翼，四方之極。</p>
<p>赫赫厥聲，濯濯厥靈。壽考且寧，以保我後生。</p>
<p>陟彼景山，松柏丸丸。是斷是遷，方斲是虔。</p>
<p>松桷有梴，旅楹有閑，寢成孔安。</p>
                              <p class="style7">殷武六章，三章章六句、二章章七句、一章五句。</p>
<hr>                          
