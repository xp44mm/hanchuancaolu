
      <h5>詩經</h5>　　　<span class="style11">國風 ‧ 衛風</span><span class="style3">(今河南省汲縣一帶)</span>
<hr>
      <p class="style6">淇奧<br>
      <span class="style7">淇奧，美武公之德也。有文章，又能聽其規諫，以禮自防，故能入相于周，美而作是詩也。</span></p>
                  <p>瞻彼淇奧，綠竹猗猗。有匪君子，如切如磋，如琢如磨。<br>
                    瑟兮僩兮，赫兮咺兮。有匪君子，終不可諼兮。</p>
                  <p>瞻彼淇奧，綠竹青青。有匪君子，充耳琇瑩，會弁如星。<br>
      瑟兮僩兮，赫兮咺兮。有匪君子，終不可諼兮。</p>
                  <p>瞻彼淇奧，綠竹如簀。有匪君子，如金如錫，如圭如璧。<br>
                    寬兮綽兮，倚重較兮。善戲謔兮，不為虐兮。</p>
      <p class="style7">淇奧三章，章九句。</p>
                  <p class="style6">考槃<br>
                  <span class="style7">考槃，刺莊公也。不能繼先公之業，使賢者退而窮處。</span></p>
                  <p>                    考槃在澗，碩人之寬。獨寐寤言，永矢弗諼。<br>
                    考槃在阿，碩人之薖。獨寐寤歌，永矢弗過。<br>
                    考槃在陸，碩人之軸。獨寐寤宿，永矢弗告。</p>
      <p class="style7">考槃三章，章四句。</p>
                  <p class="style6">碩人<br>
                  <span class="style7">碩人，閔莊姜也。莊公惑於嬖妾，使驕上僭。莊姜賢而不荅，終以無子，國人閔而憂之。</span></p>
                  <p>                    碩人其頎，衣錦褧衣。齊侯之子，衛侯之妻，東宮之妹，邢侯之姨，譚公維私。<br>
                  手如柔荑，膚如凝脂，領如蝤蠐，齒如瓠犀，螓首蛾眉。巧笑倩兮，美目盻兮。<br>
                  碩人敖敖，說于農郊，四牡有驕，朱幩鑣鑣，翟茀以朝。大夫夙退，無使君勞。<br>
                  河水洋洋，北流活活。施罛濊濊，鱣鮪發發，葭菼揭揭。庶姜孽孽，庶士有朅。</p>
      <p class="style7">碩人四章，章七句。</p>
      <p class="style6">氓<br>
      <span class="style7">氓，刺時也。宣公之時，禮義消亡，淫風大行，男女無別，遂相奔誘。華落色衰，復相棄背；或乃困而自悔，喪其妃耦，故序其事以風焉。美反正，刺淫泆也。</span></p>
                  <p>                    氓之蚩蚩，抱布貿絲。匪來貿絲，來即我謀。送子涉淇，至于頓丘。<br>
                    匪我愆期，子無良媒。將子無怒，秋以為期。</p>
                  <p>乘彼垝垣，以望復關。不見復關，泣涕漣漣；既見復關，載笑載言。<br>
                    爾卜爾筮，體無咎言。以爾車來，以我賄遷。</p>
                  <p>桑之未落，其葉沃若。于嗟鳩兮，無食桑葚；于嗟女兮，無與士耽。<br>
                    士之耽兮，猶可說也；女之耽兮，不可說也。</p>
                  <p>桑之落矣，其黃而隕。自我徂爾，三歲食貧。淇水湯湯，漸車帷裳。<br>
                    女也不爽，士貳其行。士也罔極，二三其德。</p>
      <p>三歲為婦，靡室勞矣。夙興夜寐，靡有朝矣。言既遂矣，至于暴矣。<br>
                    兄弟不知，咥其笑矣。靜言思之，躬自悼矣。</p>
                  <p>及爾偕老，老使我怨。淇則有岸，隰則有泮。總角之宴，言笑晏晏。<br>
                    信誓旦旦，不思其反。反是不思，亦已焉哉。</p>
      <p class="style7">氓六章，章十句。</p>
                  <p class="style6">竹竿<br>
                  <span class="style7">竹竿，衛女思歸也。適異國而不見荅，思而能以禮者也。</span></p>
                  <p>                    籊籊竹竿，以釣于淇。豈不爾思，遠莫致之。<br>
                    泉源在左，淇水在右。女子有行，遠兄弟父母。<br>
                    淇水在右，泉源在左。巧笑之瑳，佩玉之儺。<br>
                    淇水滺滺，檜楫松舟。駕言出遊，以寫我憂。</p>
      <p class="style7">竹竿四章，章四句。</p>
                  <p class="style6">芄蘭<br>
                  <span class="style7">芄蘭，刺惠公也。驕而無禮，大夫刺之。</span></p>
                  <p>                    芄蘭之支，童子佩觿。雖則佩觿，能不我知！容兮遂兮，垂帶悸兮。<br>
                    芄蘭之葉，童子佩韘。雖則佩韘，能不我甲！容兮遂兮，垂帶悸兮。</p>
      <p class="style7">芄蘭二章，章六句。</p>
                  <p class="style6">河廣<br>
                  <span class="style7">河廣，宋襄公母歸于衛，思而不止，故作是詩也。</span></p>
                  <p>                    誰謂河廣？一葦杭之；誰謂宋遠？跂予望之。<br>
                    誰謂河廣？曾不容刀；誰謂宋遠？曾不崇朝。</p>
      <p class="style7">河廣二章，章四句。</p>
                  <p class="style6">伯兮<br>
                  <span class="style7">伯兮，刺時也。言君子行役，為王前驅，過時而不反焉。</span></p>
                  <p>                    伯兮朅兮，邦之桀兮。伯也執殳，為王前驅。<br>
                    自伯之東，首如飛蓬。豈無膏沐？誰適為容。<br>
                    其雨其雨？杲杲出日。願言思伯，甘心首疾。<br>
                    焉得諼草，言樹之背。願言思伯，使我心痗。</p>
      <p class="style7">伯兮四章，章四句。</p>
                  <p class="style6">有狐<br>
                  <span class="style7">有狐，刺時也。衛之男女失時，喪其妃耦焉。古者國有凶荒，則殺禮而多昏，會男女之無夫家者，所以育人民也。</span></p>
                  <p>                    有狐綏綏，在彼淇梁。心之憂矣，之子無裳。<br>
                    有狐綏綏，在彼淇厲。心之憂矣，之子無帶。<br>
                    有狐綏綏，在彼淇側。心之憂矣，之子無服。</p>
      <p class="style7">有狐三章，章四句。</p>
                  <p class="style6">木瓜<br>
                  <span class="style7">木瓜，美齊桓公也。衛國有狄人之敗，出處于漕，齊桓公救而封之，遺之車馬器服焉。衛人思之，欲厚報之，而作是詩也。</span></p>
                  <p>                    投我以木瓜，報之以瓊琚，匪報也，永以為好也。<br>
                    投我以木桃，報之以瓊瑤，匪報也，永以為好也。<br>
                    投我以木李，報之以瓊玖，匪報也，永以為好也。</p>
                  <p class="style7">木瓜三章，章四句。</p>
<hr>
    