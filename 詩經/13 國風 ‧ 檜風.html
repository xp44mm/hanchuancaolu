<h5>詩經</h5>　　　<span class="style11">國風 ‧ 檜風</span>
                            (今河南省密縣一帶)
                              <hr>
                            <p><span class="style6">羔裘</span><br>
                            <span class="style7">羔裘，大夫以道去其君也。國小而迫，君不用道，好潔其衣服。逍遙遊燕，而不能自強於政治，故作是詩也。 </span></p>
                            <p>羔裘逍遙，狐裘以朝。豈不爾思？勞心忉忉！<br>
                              羔裘翱翔，狐裘在堂。豈不爾思？我心憂傷！<br>
                              羔裘如膏，日出有曜。豈不爾思？中心是悼！</p>
                          <p class="style7">羔裘三章，章四句。</p>
                            <p class="style6">素冠<br>
                            <span class="style7">素冠，刺不能三年也。</span></p>
                            <p>                              庶見素冠兮，棘人欒欒兮，勞心慱慱兮。<br>
                              庶見素衣兮，我心傷悲兮，聊與子同歸兮。<br>
                              庶見素韠兮，我心蘊結兮，聊與子如一兮。</p>
                          <p class="style7">素冠三章，章三句。</p>
                            <p class="style6">隰有萇楚<br>
                            <span class="style7">隰有萇楚，疾恣也。國人疾其君之淫恣，而思無情慾者也。</span></p>
                            <p>                              隰有萇楚，猗儺其枝。夭之沃沃，樂子之無知。<br>
                              隰有萇楚，猗儺其華。夭之沃沃，樂子之無家。<br>
                              隰有萇楚，猗儺其實。夭之沃沃，樂子之無室。</p>
                          <p class="style7">隰有萇楚三章，章四句。</p>
                            <p class="style6">匪風<br>
                            <span class="style7">匪風，思周道也。國小政亂，憂及禍難，而思周道焉。</span></p>
                            <p>                              匪風發兮，匪車偈兮。顧瞻周道，中心怛兮。<br>
                              匪風飄兮，匪車嘌兮。顧瞻周道，中心弔兮。<br>
                              誰能亨魚？溉之釜鬵。誰將西歸？懷之好音。</p>
                            <p class="style7">匪風三章，章四句。</p>
<hr>
                        