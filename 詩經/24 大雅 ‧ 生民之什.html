<h5>詩經</h5>　　　<span class="style11">大雅 ‧ 生民之什</span>
<hr>
                              <p class="style6">生民</p>
<p><span class="style7">生民，尊祖也。后稷生於姜嫄，文武之功，起於后稷，故推以配天焉。</span></p>
<p>厥初生民，時維姜嫄。生民如何？克禋克祀，以弗無子。</p>
<p>履帝武敏歆，攸介攸止。載震載夙，載生載育，時維后稷。</p>
<p>誕彌厥月，先生如達，不坼不副，無菑無害。</p>
<p>以赫厥靈，上帝不寧，不康禋祀，居然生子。</p>
<p>誕寘之隘巷，牛羊腓字之。誕寘之平林，會伐平林。</p>
<p>誕寘之寒冰，鳥覆翼之。鳥乃去矣，后稷呱矣。實覃實訏，厥聲載路。</p>
<p>誕實匍匐，克岐克嶷。以就口食，蓺之荏菽，</p>
<p>荏菽旆旆，禾役穟穟，麻麥幪幪，瓜瓞唪唪。</p>
<p>誕后稷之穡，有相之道。茀厥豐草，種之黃茂。實方實苞，實種實褎，</p>
<p>實發實秀，實堅實好，實穎實栗，即有邰家室。</p>
<p>誕降嘉種，維秬維秠，維穈維芑。</p>
<p>恒之秬秠，是穫是畝；恒之穈芑，是任是負，以歸肇祀。</p>
<p>誕我祀如何？或舂或揄，或簸或蹂，釋之叟叟，烝之浮浮。</p>
<p>載謀載惟，取蕭祭脂，取羝以軷。載燔載烈，以興嗣歲。</p>
<p>卬盛于豆，于豆于登。其香始升，上帝居歆，胡臭亶時。</p>
<p>后稷肇祀，庶無罪悔，以迄于今。</p>
                              <p class="style7">生民八章，四章章十句、四章章八句。</p>
                          <p class="style6">行葦</p>
<p><span class="style7">行葦，忠厚也。周家忠厚，仁及草木，故能內睦九族，外尊事黃耇，養老乞言，以成其福祿焉。</span></p>
<p>敦彼行葦，牛羊勿踐履，方苞方體，維葉泥泥。</p>
<p>戚戚兄弟，莫遠具爾。或肆之筵，或授之几。</p>
<p>肆筵設席，授几有緝御。或獻或酢，洗爵奠斝。</p>
<p>醓醢以薦，或燔或炙。嘉殽脾臄，或歌或咢。</p>
<p>敦弓既堅，四鍭既鈞。舍矢既均，序賓以賢。</p>
<p>敦弓既句，既挾四鍭。四鍭如樹，序賓以不侮。</p>
<p>曾孫維主，酒醴維醹。酌以大斗，以祈黃耇。</p>
<p>黃耇台背，以引以翼。壽考維祺，以介景福。</p>
                              <p class="style7">行葦八章，章四句；故言七章，二章章六句、五章章四句。</p>
                          <p class="style6">既醉</p>
<p><span class="style7">既醉，太平也。醉酒飽德，人有士君子之行焉。</span></p>
<p>既醉以酒，既飽以德。君子萬年，介爾景福。</p>
<p>既醉以酒，爾殽既將。君子萬年，介爾昭明。</p>
<p>昭明有融，高朗令終。令終有俶，公尸嘉告。</p>
<p>其告維何？籩豆靜嘉。朋友攸攝，攝以威儀。</p>
<p>威儀孔時，君子有孝子。孝子不匱，永錫爾類。</p>
<p>其類維何？室家之壼。君子萬年，永錫祚胤。</p>
<p>其胤維何？天被爾祿。君子萬年，景命有僕。</p>
<p>其僕維何？釐爾女士。釐爾女士，從以孫子。</p>
                              <p class="style7">既醉八章，章四句。</p>
                          <p class="style6">鳧鷖</p>
<p><span class="style7">鳧鷖，守成也。太平之君子，能持盈守成，神祇祖考安樂之也。</span></p>
<p>鳧鷖在涇，公尸來燕來寧。爾酒既清，爾殽既馨。公尸燕飲，福祿來成。</p>
<p>鳧鷖在沙，公尸來燕來宜。爾酒既多，爾殽既嘉。公尸燕飲，福祿來為。</p>
<p>鳧鷖在渚，公尸來燕來處。爾酒既湑，爾殽伊脯。公尸燕飲，福祿來下。</p>
<p>鳧鷖在潀，公尸來燕來宗。既燕于宗，福祿攸降。公尸燕飲，福祿來崇。</p>
<p>鳧鷖在亹，公尸來止熏熏。旨酒欣欣，燔炙芬芬。公尸燕飲，無有後艱。</p>
<p class="style7">鳧鷖五章，章六句。</p>
                          <p class="style6">假樂</p>
<p><span class="style7">假樂，嘉成王也。</span></p>
<p>假樂君子，顯顯令德。宜民宜人，受祿于天。保右命之，自天申之。</p>
<p>干祿百福，子孫千億。穆穆皇皇，宜君宜王。不愆不忘，率由舊章。</p>
<p>威儀抑抑，德音秩秩。無怨無惡，率由群匹。受福無疆，四方之綱。</p>
<p>之綱之紀，燕及朋友。百辟卿士，媚于天子。不解于位，民之攸塈。</p>
                              <p class="style7">假樂四章，章六句。</p>
                          <p class="style6">公劉</p>
<p><span class="style7">公劉，召康公戒成王也。成王將涖政，戒以民事，美公劉之厚於民，而獻是詩也。</span></p>
<p>篤公劉，匪居匪康，迺埸迺疆，迺積迺倉，迺裹餱糧。</p>
<p>于橐于囊，思輯用光。弓矢斯張，干戈戚揚，爰方啟行。</p>
<p>篤公劉，于胥斯原，既庶既繁；既順迺宣，而無永歎。</p>
<p>陟則在巘，復降在原。何以舟之？維玉及瑤，鞞琫容刀。</p>
<p>篤公劉，逝彼百泉，瞻彼溥原；迺陟南岡，乃覯于京。</p>
<p>京師之野，于時處處，于時廬旅，于時言言，于時語語。</p>
<p>篤公劉，于京斯依。蹌蹌濟濟，俾筵俾几。既登乃依，乃造其曹。</p>
<p>執豕于牢，酌之用匏。食之飲之，君之宗之。</p>
<p>篤公劉，既溥既長，既景迺岡，相其陰陽，觀其流泉。</p>
<p>其軍三單，度其隰原，徹田為糧。度其夕陽，豳居允荒。</p>
<p>篤公劉，于豳斯館。涉渭為亂，取厲取鍛。止基迺理，爰眾爰有。</p>
<p>夾其皇澗，遡其過澗，止旅迺密，芮鞫之即。</p>
                              <p class="style7">公劉六章，章十句。</p>
                          <p class="style6">泂酌</p>
<p><span class="style7">泂酌，召康公戒成王也。言皇天親有德、饗有道也。</span></p>
<p>泂酌彼行潦，挹彼注茲，可以餴饎。豈弟君子，民之父母。</p>
<p>泂酌彼行潦，挹彼注茲，可以濯罍。豈弟君子，民之攸歸。</p>
<p>泂酌彼行潦，挹彼注茲，可以濯溉。豈弟君子，民之攸塈。</p>
                              <p class="style7">泂酌三章，章五句。</p>
                          <p class="style6">卷阿</p>
<p><span class="style7">卷阿，召康公戒成王也。言求賢用吉士也。</span></p>
<p>有卷者阿，飄風自南。豈弟君子，來游來歌，以矢其音。</p>
<p>伴奐爾游矣，優游爾休矣。豈弟君子，俾爾彌爾性，似先公酋矣。</p>
<p>爾土宇昄章，亦孔之厚矣。豈弟君子，俾爾彌爾性，百神爾主矣。</p>
<p>爾受命長矣，茀祿爾康矣。豈弟君子，俾爾彌爾性，純嘏爾常矣。</p>
<p>有馮有翼，有孝有德，以引以翼。豈弟君子，四方為則。</p>
<p>顒顒卬卬，如圭如璋，令聞令望。豈弟君子，四方為綱。</p>
<p>鳳皇于飛，翽翽其羽，亦集爰止。藹藹王多吉士，維君子使，媚于天子。</p>
<p>鳳皇于飛，翽翽其羽，亦傅于天。藹藹王多吉人，維君子命，媚于庶人。</p>
<p>鳳皇鳴矣，于彼高岡。梧桐生矣，于彼朝陽。菶菶萋萋，雝雝喈喈。</p>
<p>君子之車，既庶且多。君子之馬，既閑且馳。矢詩不多，維以遂歌。</p>
<p class="style7">卷阿十章，六章章五句、四章章六句。</p>
                          <p class="style6">民勞</p>
<p><span class="style7">民勞，召穆公刺厲王也。</span></p>
<p>民亦勞止，汔可小康。惠此中國，以綏四方。</p>
<p>無縱詭隨，以謹無良。式遏寇虐，憯不畏明。柔遠能邇，以定我王。</p>
<p>民亦勞止，汔可小休。惠此中國，以為民逑。</p>
<p>無縱詭隨，以謹惛怓。式遏寇虐，無俾民憂。無棄爾勞，以為王休。</p>
<p>民亦勞止，汔可小息。惠此京師，以綏四國。</p>
<p>無縱詭隨，以謹罔極。式遏寇虐，無俾作慝。敬慎威儀，以近有德。</p>
<p>民亦勞止，汔可小愒。惠此中國，俾民憂泄。</p>
<p>無縱詭隨，以謹醜厲。式遏寇虐，無俾正敗。戎雖小子，而式弘大。</p>
<p>民亦勞止，汔可小安。惠此中國，國無有殘。</p>
<p>無縱詭隨，以謹繾綣。式遏寇虐，無俾正反。王欲玉女，是用大諫。</p>
                              <p class="style7">民勞五章，章十句。</p>
                          <p class="style6">板</p>
<p><span class="style7">板，凡伯刺厲王也。</span></p>
<p>上帝板板，下民卒癉。出話不然，為猶不遠。</p>
<p>靡聖管管，不實於亶。猶之未遠，是用大諫。</p>
<p>天之方難，無然憲憲。天之方蹶，無然泄泄。</p>
<p>辭之輯矣，民之洽矣；辭之懌矣，民之莫矣。</p>
<p>我雖異事，及爾同寮。我即爾謀，聽我囂囂。</p>
<p>我言維服，勿以為笑。先民有言，詢于芻蕘。</p>
<p>天之方虐，無然謔謔。老夫灌灌，小子蹻蹻。</p>
<p>匪我言耄，爾用憂謔。多將熇熇，不可救藥。</p>
<p>天之方懠，無為夸毗。威儀卒迷，善人載尸。</p>
<p>民之方殿屎，則莫我敢葵。喪亂蔑資，曾莫惠我師。</p>
<p>天之牖民，如壎如篪，如璋如圭，如取如攜，</p>
<p>攜無曰益，牖民孔易，民之多辟，無自立辟。</p>
<p>价人維藩，大師維垣。大邦維屏，大宗維翰。</p>
<p>懷德維寧，宗子維城。無俾城壞，無獨斯畏。</p>
<p>敬天之怒，無敢戲豫。敬天之渝，無敢馳驅。</p>
<p>昊天曰明，及爾出王；昊天曰旦，及爾游衍。</p>
                              <p class="style7">板八章，章八句。</p>
<hr>                          
