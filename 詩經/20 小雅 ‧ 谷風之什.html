
<h5>詩經</h5>　　　<span class="style11">小雅 ‧ 谷風之什</span>
                              <hr>
                              <p class="style6">谷風</p><p><span class="style7">谷風，刺幽王也。天下俗薄，朋友道絕焉。</span></p>
                              <p>習習谷風，維風及雨。將恐將懼，維予與女；將安將樂，女轉棄予。</p><p>習習谷風，維風及頹。將恐將懼，寘予于懷；將安將樂，棄予如遺。</p><p>習習谷風，維山崔嵬。無草不死，無木不萎。忘我大德，思我小怨。</p>
                              <p class="style7">谷風三章，章六句。</p>
                          <p class="style6">蓼莪</p><p><span class="style7">蓼莪，刺幽王也。民人勞苦，孝子不得終養爾。</span></p>
                              <p>蓼蓼者莪，匪莪伊蒿。哀哀父母，生我劬勞。</p>
                              <p>蓼蓼者莪，匪莪伊蔚。哀哀父母，生我勞瘁。</p>
                              <p>缾之罄矣，維罍之耻。鮮民之生，不如死之久矣！</p><p>無父何怙？無母何恃？出則銜恤，入則靡至。</p>
                              <p>父兮生我，母兮鞠我。拊我畜我，長我育我。</p><p>顧我復我，出入腹我。欲報之德，昊天罔極！</p>
                              <p>南山烈烈，飄風發發。民莫不穀，我獨何害？</p>
                          <p>南山律律，飄風弗弗。民莫不穀，我獨不卒。</p>
                          <p class="style7">蓼莪六章，四章章四句、二章章八句。</p>
                          <p class="style6">大東</p><p><span class="style7">大東，刺亂也。東國困於役而傷於財，譚大夫作是詩以告病焉。</span></p>
                              <p>有饛簋飧，有捄棘匕。周道如砥，其直如矢。</p><p>君子所履，小人所視。睠言顧之，潸焉出涕。</p>
                              <p>小東大東，杼柚其空。糾糾葛屨，可以履霜。</p><p>佻佻公子，行彼周行，既往既來，使我心疚。</p>
                              <p>有洌氿泉，無浸穫薪。契契寤歎，哀我憚人。</p><p>薪是穫薪，尚可載也。哀我憚人，亦可息也。</p>
                              <p>東人之子，職勞不來；西人之子，粲粲衣服；</p><p>舟人之子，熊羆是裘；私人之子，百僚是試。</p>
                              <p>或以其酒，不以其漿；鞙鞙佩璲，不以其長。</p><p>維天有漢，監亦有光。跂彼織女，終日七襄。</p>
                              <p>雖則七襄，不成報章。睆彼牽牛，不以服箱。</p><p>東有啟明，西有長庚。有捄天畢，載施之行。</p>
                              <p>維南有箕，不可以簸揚。維北有斗，不可以挹酒漿。</p><p>維南有箕，載翕其舌。維北有斗，西柄之揭。</p>
                              <p class="style7">大東七章，章八句。</p>
                          <p class="style6">四月</p><p><span class="style7">四月，大夫刺幽王也。在位貪殘，下國構禍，怨亂並興焉。</span></p>
                              <p>四月維夏，六月徂暑。先祖匪人，胡寧忍予？</p><p>秋日淒淒，百卉具腓。亂離瘼矣，爰其適歸？</p><p>冬日烈烈，飄風發發。民莫不穀，我獨何害？</p><p>山有嘉卉，侯栗侯梅。廢為殘賊，莫知其尤。</p><p>相彼泉水，載清載濁。我日構禍，曷云能穀？</p><p>滔滔江漢，南國之紀。盡瘁以仕，寧莫我有。</p><p>匪鶉匪鳶，翰飛戾天。匪鱣匪鮪，潛逃于淵。</p><p>山有蕨薇，隰有杞桋。君子作歌，維以告哀。</p>
                              <p class="style7">四月八章，章四句。</p>
                          <p class="style6">北山</p><p><span class="style7">北山，大夫刺幽王也。役使不均，己勞於從事，而不得養其父母焉。</span></p>
                              <p>陟彼北山，言采其杞。偕偕士子，朝夕從事。王事靡盬，憂我父母。</p><p>溥天之下，莫非王土；率土之濱，莫非王臣。大夫不均，我從事獨賢。</p><p>四牡彭彭，王事傍傍。嘉我未老，鮮我方將。旅力方剛，經營四方。</p><p>或燕燕居息，或盡瘁事國；或息偃在床，或不已于行。</p><p>或不知叫號，或慘慘劬勞，或棲遲偃仰，或王事鞅掌。</p><p>或湛樂飲酒，或慘慘畏咎，或出入風議，或靡事不為。</p>
                              <p class="style7">北山六章，三章章六句、三章章四句。</p>
                          <p class="style6">無將大車</p><p><span class="style7">無將大車，大夫悔將小人也。</span></p>
                              <p>無將大車，祇自塵兮。無思百憂，祇自疧兮。</p><p>無將大車，維塵冥冥。無思百憂，不出于熲。</p><p>無將大車，維塵雝兮。無思百憂，祇自重兮。</p>
                              <p class="style7">無將大車三章，章四句。</p>
                          <p class="style6">小明</p><p><span class="style7">小明，大夫悔仕於亂世也。</span></p>
                              <p>明明上天，照臨下土。我征徂西，至于艽野。二月初吉，載離寒暑。</p><p>心之憂矣，其毒大苦。念彼共人，涕零如雨。豈不懷歸？畏此罪罟。</p>
                              <p>昔我往矣，日月方除。曷云其還？歲聿云莫。念我獨兮，我事孔庶。</p><p>心之憂矣，憚我不暇。念彼共人，睠睠懷顧。豈不懷歸？畏此譴怒。</p>
                              <p>昔我往矣，日月方奧。曷云其還？政事愈蹙。歲聿云莫，采蕭穫菽。</p><p>心之憂矣，自詒伊戚。念彼共人，興言出宿。豈不懷歸？畏此反覆。</p>
                              <p>嗟爾君子，無恒安處。靖共爾位，正直是與。神之聽之，式穀以女。</p>
                          <p>嗟爾君子，無恒安息。靖共爾位，好是正直。神之聽之，介爾景福。</p>
                          <p class="style7">小明五章，三章章十二句、二章章六句。</p>
                          <p class="style6">鼓鍾</p><p><span class="style7">鼓鍾，刺幽王也。</span></p>
                              <p>鼓鍾將將，淮水湯湯，憂心且傷。淑人君子，懷允不忘。</p><p>鼓鍾喈喈，淮水湝湝，憂心且悲。淑人君子，其德不回。</p><p>鼓鍾伐鼛，淮有三洲，憂心且妯。淑人君子，其德不猶。</p><p>鼓鍾欽欽，鼓瑟鼓琴，笙磬同音。以雅以南，以籥不僭。</p>
                              <p class="style7">鼓鍾四章，章五句。</p>
                          <p class="style6">楚茨</p><p><span class="style7">楚茨，刺幽王也。政煩賦重，田萊多荒；饑饉降喪，民卒流亡，祭祀不饗，故君子思古焉。</span></p>
                              <p>楚楚者茨，言抽其棘。自昔何為？我蓺黍稷。我黍與與，我稷翼翼。</p><p>我倉既盈，我庾維億。以為酒食，以享以祀。以妥以侑，以介景福。</p>
                              <p>濟濟蹌蹌，絜爾牛羊，以往烝嘗。或剝或亨，或肆或將。祝祭于祊，</p><p>祀事孔明，先祖是皇，神保是饗。孝孫有慶，報以介福，萬壽無疆。</p>
                              <p>執爨踖踖，為俎孔碩，或燔或炙。君婦莫莫，為豆孔庶，為賓為客。</p><p>獻醻交錯，禮儀卒度，笑語卒獲。神保是格，報以介福，萬壽攸酢。</p>
                              <p>我孔熯矣，式禮莫愆。工祝致告：徂賚孝孫。苾芬孝祀，神嗜飲食，</p><p>卜爾百福，如幾如式，既齊既稷，既匡既勑。永錫爾極，時萬時億。</p>
                              <p>禮儀既備，鍾鼓既戒。孝孫徂位，工祝致告。神具醉止，皇尸載起。</p><p>鼓鍾送尸，神保聿歸。諸宰君婦，廢徹不遲。諸父兄弟，備言燕私。</p>
                              <p>樂具入奏，以綏後祿。爾殽既將，莫怨具慶。既醉既飽，小大稽首。</p><p>神嗜飲食，使君壽考。孔惠孔時，維其盡之。子子孫孫，勿替引之。</p>
                              <p class="style7">楚茨六章，章十二句。</p>
                          <p class="style6">信南山</p><p><span class="style7">信南山，刺幽王也。不能脩成王之業，疆理天下，以奉禹功，故君子思古焉。</span></p>
                              <p>信彼南山，維禹甸之。畇畇原隰，曾孫田之。我疆我理，南東其畝。</p><p>上天同雲，雨雪雰雰。益之以霢霂，既優既渥，既霑既足，生我百穀。</p><p>疆埸翼翼，黍稷彧彧。曾孫之穡，以為酒食。畀我尸賓，壽考萬年。</p><p>中田有廬，疆埸有瓜。是剝是菹，獻之皇祖。曾孫壽考，受天之祜。</p><p>祭以清酒，從以騂牡，享于祖考。執其鸞刀，以啟其毛，取其血膋。</p><p>是烝是享，苾苾芬芬，祀事孔明。先祖是皇，報以介福，萬壽無疆。</p>
                              <p class="style7">信南山六章，章六句。</p>
                              <hr>
                          