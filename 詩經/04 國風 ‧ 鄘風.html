<h5>詩經</h5>　　　<span class="style11">國風 ‧ 鄘風</span><span class="style3">(今河南省新鄉縣之地)</span>
<hr>
      <p class="style6">柏舟</p>
<p><span class="style7">柏舟，共姜自誓也。衛世子共伯蚤死，其妻守義，父母欲奪而嫁之，誓而弗許，故作是詩以絕之。 </span></p>
<p>汎彼柏舟，在彼中河，髧彼兩髦，實維我儀。</p>
<p>之死矢靡它，母也天只，不諒人只！</p>
<p>汎彼柏舟，在彼河側。髧彼兩髦，實維我特。</p>
<p>之死矢靡慝，母也天只，不諒人只！</p>
      <p class="style7">柏舟二章，章七句。</p>
                <p class="style6">牆有茨</p>
<p><span class="style7">牆有茨，衛人刺其上也。公子頑通乎君母，國人疾之而不可道也。</span></p>
<p>牆有茨，不可埽也。中冓之言，不可道也。所可道也，言之醜也。</p>
<p>牆有茨，不可襄也。中冓之言，不可詳也。所可詳也，言之長也。</p>
<p>牆有茨，不可束也。中冓之言，不可讀也。所可讀也，言之辱也。</p>
      <p class="style7">牆有茨三章，章六句。</p>
                <p class="style6">君子偕老</p>
<p><span class="style7">君子偕老，刺衛夫人也。夫人淫亂，失事君子之道，故陳人君之德，服飾之盛，宜與君子偕老也。</span></p>
<p>君子偕老，副笄六珈。委委佗佗，如山如河。</p>
<p>象服是宜，子之不淑，云如之何！</p>
<p>玼兮玼兮，其之翟也。鬒髮如雲，不屑髢也。</p>
<p>玉之瑱也，象之揥也，揚且之皙也。胡然而天也？胡然而帝也？</p>
<p>瑳兮瑳兮，其之展也。蒙彼縐絺，是紲袢也。</p>
<p>子之清揚，揚且之顏也。展如之人兮，邦之媛也。</p>
      <p class="style7">君子偕老三章，一章七句、一章九句、一章八句。</p>
                <p class="style6">桑中</p>
<p><span class="style7">桑中，刺奔也。衛之公室淫亂，男女相奔，至于世族在位，相竊妻妾，期於幽遠。政散民流，而不可止。</span></p>
<p>爰采唐矣，沬之鄉矣，云誰之思？美孟姜矣。</p>
<p>期我乎桑中，要我乎上宮，送我乎淇之上矣。</p>
<p>爰采麥矣，沬之北矣，云誰之思？美孟弋矣。</p>
<p>期我乎桑中，要我乎上宮，送我乎淇之上矣。</p>
<p>爰采葑矣，沬之東矣，云誰之思？美孟庸矣。</p>
<p>期我乎桑中，要我乎上宮，送我乎淇之上矣。</p>
      <p class="style7">桑中三章，章七句。</p>
                <p class="style6">鶉之奔奔</p>
<p><span class="style7">鶉之奔奔，刺衛宣姜也。衛人以為宣姜鶉鵲之不若也。</span></p>
<p>鶉之奔奔，鵲之彊彊。人之無良，我以為兄。</p>
<p>鵲之彊彊，鶉之奔奔。人之無良，我以為君。</p>
      <p class="style7">鶉之奔奔二章，章四句。</p>
                <p class="style6">定之方中</p>
<p><span class="style7">定之方中，美衛文公也。衛為狄所滅，東徙渡河，野處漕邑，齊桓公攘戎狄而封之。文公徙居楚丘，始建城市而營宮室，得其時制，百姓說之，國家殷富焉。</span></p>
<p>定之方中，作于楚宮。揆之以日，作于楚室。樹之榛栗，椅桐梓漆，爰伐琴瑟。</p>
<p>升彼虛矣，以望楚矣。望楚與堂，景山與京。降觀于桑，卜云其吉，終然允臧。</p>
<p>靈雨既零，命彼倌人，星言夙駕，說于桑田。匪直也人，秉心塞淵，騋牝三千。</p>
      <p class="style7">定之方中三章，章七句。</p>
                <p class="style6">蝃蝀</p>
<p><span class="style7">蝃蝀，止奔也。衛文公能以道化其民，淫奔之恥，國人不齒也。</span></p>
<p>蝃蝀在東，莫之敢指。女子有行，遠父母兄弟。</p>
<p>朝隮于西，崇朝其雨。女子有行，遠兄弟父母。</p>
<p>乃如之人也，懷昏姻也，大無信也，不知命也。</p>
      <p class="style7">蝃蝀三章，章四句。</p>
                <p class="style6">相鼠</p>
<p><span class="style7">相鼠，刺無禮也。衛文公能正其群臣，而刺在位承先君之化無禮儀也。</span></p>
<p>相鼠有皮，人而無儀。人而無儀，不死何為？</p>
<p>相鼠有齒，人而無止。人而無止，不死何俟？</p>
<p>相鼠有體，人而無禮。人而無禮，胡不遄死？</p>
      <p class="style7">相鼠三章，章四句。</p>
                <p class="style6">干旄</p>
<p><span class="style7">干旄，美好善也。衛文公臣子多好善，賢者樂告以善道也。</span></p>
<p>孑孑干旄，在浚之郊。素絲紕之，良馬四之。彼姝者子，何以畀之？</p>
<p>孑孑干旟，在浚之都。素絲組之，良馬五之。彼姝者子，何以予之？</p>
<p>孑孑干旌，在浚之城。素絲祝之，良馬六之。彼姝者子，何以告之？</p>
      <p class="style7">干旄三章，章六句。</p>
                <p class="style6">載馳</p>
<p><span class="style7">載馳，許穆夫人作也。閔其宗國顛覆，自傷不能救也。衛懿公為狄人所滅，國人分散，露於漕邑。許穆夫人閔衛之亡，傷許之小，力不能救，思歸唁其兄，又義不得，故賦是詩也。</span></p>
<p>載馳載驅，歸唁衛侯。驅馬悠悠，言至于漕。大夫跋涉，我心則憂。</p>
<p>既不我嘉，不能旋反。視爾不臧，我思不遠。</p>
<p>既不我嘉，不能旋濟。視爾不臧，我思不閟。</p>
<p>陟彼阿丘，言采其蝱。女子善懷，亦各有行。許人尤之，眾穉且狂。</p>
<p>我行其野，芃芃其麥，控于大邦，誰因誰極？</p>
<p>大夫君子，無我有尤。百爾所思，不如我所之。</p>
                <p class="style7">載馳五章，一章六句、二章章四句、一章六句、一章八句。</p>
<hr>
    