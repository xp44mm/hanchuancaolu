<h2>大雅 ‧ 蕩之什</h2>
<p class="style6">蕩</p>
<p><span class="style7">蕩，召穆公傷周室大壞也。厲王無道，天下蕩蕩無綱紀文章，故作是詩也。</span></p>
<p>蕩蕩上帝，下民之辟。疾威上帝，其命多辟。</p>
<p>天生烝民，其命匪諶，靡不有初，鮮克有終。</p>
<p>文王曰咨，咨汝殷商，曾是彊禦，曾是掊克，</p>
<p>曾是在位，曾是在服。天降滔德，女興是力。</p>
<p>文王曰咨，咨女殷商，而秉義類，彊禦多懟。</p>
<p>流言以對，寇攘式內。侯作侯祝，靡屆靡究，</p>
<p>文王曰咨，咨女殷商，女炰烋于中國，斂怨以為德。</p>
<p>不明爾德，時無背無側。爾德不明，以無陪無卿。</p>
<p>文王曰咨，咨女殷商，天不湎爾以酒，不義從式。</p>
<p>既愆爾止，靡明靡晦。式號式呼，俾晝作夜。</p>
<p>文王曰咨，咨女殷商，如蜩如螗，如沸如羹。</p>
<p>小大近喪，人尚乎由行。內奰于中國，覃及鬼方。</p>
<p>文王曰咨，咨女殷商，匪上帝不時，殷不用舊。</p>
<p>雖無老成人，尚有典刑。曾是莫聽，大命以傾。</p>
<p>文王曰咨，咨女殷商。人亦有言，顛沛之揭，</p>
<p>枝葉未有害，本實先撥。殷鑒不遠，在夏后之世。</p>
<p class="style7">蕩八章，章八句。</p>
<p class="style6">抑</p>
<p><span class="style7">抑，衛武公刺厲王，亦以自警也。</span></p>
<p>抑抑威儀，維德之隅。人亦有言：靡哲不愚。</p>
<p>庶人之愚，亦職維疾；哲人之愚，亦維斯戾。</p>
<p>無競維人，四方其訓之。有覺德行，四國順之。</p>
<p>訏謨定命，遠猶辰告。敬慎威儀，維民之則。</p>
<p>其在于今，興迷亂于政。顛覆厥德，荒湛于酒。</p>
<p>女雖湛樂從，弗念厥紹，罔敷求先王，克共明刑。</p>
<p>肆皇天弗尚，如彼泉流，無淪胥以亡。</p>
<p>夙興夜寐，洒埽庭內，維民之章。</p>
<p>修爾車馬，弓矢戎兵。用戒戎作，用逿蠻方。</p>
<p>質爾人民，謹爾侯度，用戒不虞。慎爾出話，敬爾威儀，無不柔嘉。</p>
<p>白圭之玷，尚可磨也；斯言之玷，不可為也。</p>
<p>無易由言，無曰苟矣，莫捫朕舌，言不可逝矣。</p>
<p>無言不讎，無德不報。惠于朋友，庶民小子。子孫繩繩，萬民靡不承。</p>
<p>視爾友君子，輯柔爾顏，不遐有愆。</p>
<p>相在爾室，尚不媿于屋漏，無曰不顯，莫予云覯。</p>
<p>神之格思，不可度思，矧可射思。</p>
<p>辟爾為德，俾臧俾嘉。淑慎爾止，不愆于儀。</p>
<p>不僭不賊，鮮不為則。投我以桃，報之以李。彼童而角，實虹小子。</p>
<p>荏染柔木，言緡之絲。溫溫恭人，維德之基。</p>
<p>其維哲人，告之話言，順德之行。其維愚人，覆謂我僭，民各有心。</p>
<p>於乎小子，未知藏否。匪手攜之，言示之事。匪面命之，言提其耳。</p>
<p>借曰未知，亦既抱子。民之靡盈，誰夙知而莫成。</p>
<p>昊天孔昭，我生靡樂。視爾夢夢，我心慘慘。誨爾諄諄，聽我藐藐。</p>
<p>匪用為教，覆用為虐。借曰未知．亦聿既耄。</p>
<p>於乎小子，告爾舊止。聽用我謀，庶無大悔。天方艱難，曰喪厥國。</p>
<p>取譬不遠，昊天不忒。回遹其德，俾民大棘。</p>
<p class="style7">抑十二章，三章章八句、九章章十句。</p>
<p class="style6">桑柔</p>
<p><span class="style7">桑柔，芮伯刺厲王也。</span></p>
<p>菀彼桑柔，其下侯旬，捋采其劉，瘼此下民。</p>
<p>不殄心憂，倉兄填兮。倬彼昊天，寧不我矜。</p>
<p>四牡騤騤，旟旐有翩。亂生不夷，靡國不泯。</p>
<p>民靡有黎，具禍以燼。於乎有哀，國步斯頻。</p>
<p>國步蔑資，天不我將。靡所止疑，云徂何往？</p>
<p>君子實維，秉心無競。誰生厲階？至今為梗。</p>
<p>憂心慇慇，念我土宇。我生不辰，逢天僤怒。</p>
<p>自西徂東，靡所定處。多我覯痻，孔棘我圉。</p>
<p>為謀為毖，亂況斯削。告爾憂恤，誨爾序爵。</p>
<p>誰能執熱，逝不以濯？其何能淑，載胥及溺。</p>
<p>如彼遡風，亦孔之僾。民有肅心，荓云不逮。</p>
<p>好是稼穡，力民代食。稼穡維寶，代食維好。</p>
<p>天降喪亂，滅我立王。降此蟊賊，稼穡卒痒。</p>
<p>哀恫中國，具贅卒荒。靡有旅力，以念穹蒼。</p>
<p>維此惠君，民人所瞻。秉心宣猶，考慎其相。</p>
<p>維彼不順，自獨俾臧，自有肺腸，俾民卒狂。</p>
<p>瞻彼中林，甡甡其鹿。朋友已譖，不胥以穀。人亦有言：進退維谷。</p>
<p>維此聖人，瞻言百里。維彼愚人，覆狂以喜。匪言不能，胡斯畏忌。</p>
<p>維此良人，弗求弗迪。維彼忍心，是顧是復。民之貪亂，寧為荼毒。</p>
<p>大風有隧，有空大谷。維此良人，作為式穀。維彼不順，征以中垢。</p>
<p>大風有隧，貪人敗類，聽言則對，誦言如醉。匪用其良，覆俾我悖。</p>
<p>嗟爾朋友，予豈不知而作。</p>
<p>如彼飛蟲，時亦弋獲。既之陰女，反予來赫。</p>
<p>民之罔極，職涼善背。為民不利，如云不克。民之回遹，職競用力。</p>
<p>民之未戾，職盜為寇。涼曰不可，覆背善詈。雖曰匪予，既作爾歌。</p>
<p class="style7">桑柔十六章，八章章八句、八章章六句。</p>
<p class="style6">雲漢</p>
<p><span class="style7">雲漢，仍叔美宣王也。宣王承厲王之烈，內有撥亂之志，遇烖而懼，側身脩行，欲銷去之。天下喜於王化復行，百姓見憂，故作是詩也。</span></p>
<p>倬彼雲漢，昭回于天。王曰於乎！何辜今之人！</p>
<p>天降喪亂，饑饉薦臻。靡神不舉，靡愛斯牲。圭璧既卒，寧莫我聽！</p>
<p>旱既大甚，蘊隆蟲蟲。不殄禋祀，自郊徂宮，上下奠瘞，靡神不宗。</p>
<p>后稷不克，上帝不臨。耗斁下土，寧丁我躬！</p>
<p>旱既大甚，則不可推。兢兢業業，如霆如雷。周餘黎民，靡有孑遺。</p>
<p>昊天上帝，則不我遺。胡不相畏？先祖于摧。</p>
<p>旱既大甚，則不可沮。赫赫炎炎，云我無所。大命近止，靡瞻靡顧。</p>
<p>群公先正，則不我助。父母先祖，胡寧忍予！</p>
<p>旱既大甚，滌滌山川。旱魃為虐，如惔如焚。我心憚暑，憂心如熏。</p>
<p>群公先正，則不我聞。昊天上帝，寧俾我遯！</p>
<p>旱既大甚，黽勉畏去。胡寧瘨我以旱？憯不知其故。</p>
<p>祈年孔夙，方社不莫。昊天上帝，則不我虞。敬恭明神，宜無悔怒。</p>
<p>旱既大甚，散無友紀。鞫哉庶正，疚哉冢宰。</p>
<p>趣馬師氏，膳夫左右。靡人不周，無不能止。瞻卬昊天，云如何里！</p>
<p>瞻卬昊天，有嘒其星。大夫君子，昭假無贏。大命近止，無棄爾成。</p>
<p>何求為我，以戾庶正。瞻卬昊天，曷惠其寧！</p>
<p class="style7">雲漢八章，章十句。</p>
<p class="style6">崧高</p>
<p><span class="style7">崧高，尹吉甫美宣王也。天下復平，能建國親諸侯，褒賞申伯焉。</span></p>
<p>崧高維嶽，駿極于天。維嶽降神，生甫及申。</p>
<p>維申及甫，維周之翰。四國于蕃，四方于宣。</p>
<p>亹亹申伯，王纘之事。于邑于謝，南國是式。</p>
<p>王命召伯，定申伯之宅。登是南邦，世執其功。</p>
<p>王命申伯，式是南邦，因是謝人，以作爾庸。</p>
<p>王命召伯，徹申伯土田。王命傅御，遷其私人。</p>
<p>申伯之功，召伯是營。有俶其城，寢廟既成，既成藐藐。</p>
<p>王錫申伯，四牡蹻蹻，鉤膺濯濯。</p>
<p>王遣申伯，路車乘馬。</p>
<p>我圖爾居，莫如南土。錫爾介圭，以作爾寶。往近王舅，南土是保。</p>
<p>申伯信邁，王餞于郿。申伯還南，謝于誠歸。</p>
<p>王命召伯，徹申伯土疆，以峙其粻，式遄其行。</p>
<p>申伯番番，既入于謝。徒御嘽嘽，周邦咸喜。</p>
<p>戎有良翰，不顯申伯，王之元舅，文武是憲。</p>
<p>申伯之德，柔惠且直。揉此萬邦，聞于四國。</p>
<p>吉甫作誦，其詩孔碩，其風肆好，以贈申伯。</p>
<p class="style7">崧高八章，章八句。</p>
<p class="style6">烝民</p>
<p><span class="style7">烝民，尹吉甫美宣王也。任賢使能，周室中興焉。</span></p>
<p>天生烝民，有物有則。民之秉彝，好是懿德。</p>
<p>天監有周，昭假于下，保茲天子，生仲山甫。</p>
<p>仲山甫之德，柔嘉維則。令儀令色，小心翼翼。</p>
<p>古訓是式，威儀是力。天子是若，明命使賦。</p>
<p>王命仲山甫，式是百辟。纘戎祖考，王躬是保。</p>
<p>出納王命，王之喉舌。賦政于外，四方爰發。</p>
<p>肅肅王命，仲山甫將之。邦國若否，仲山甫明之。</p>
<p>既明且哲，以保其身。夙夜匪解，以事一人。</p>
<p>人亦有言：「柔則茹之，剛則吐之。」</p>
<p>維仲山甫，柔亦不茹，剛亦不吐。不侮矜寡，不畏彊禦。</p>
<p>人亦有言：「德輶如毛，民鮮克舉之。」</p>
<p>我儀圖之，維仲山甫舉之，愛莫助之。袞職有闕，維仲山甫補之。</p>
<p>仲山甫出祖，四牡業業，征夫捷捷，每懷靡及。</p>
<p>四牡彭彭，八鸞鏘鏘。王命仲山甫，城彼東方。</p>
<p>四牡騤騤，八鸞喈喈。仲山甫徂齊，式遄其歸。</p>
<p>吉甫作誦，穆如清風。仲山甫永懷，以慰其心。</p>
<p class="style7">烝民八章，章八句。</p>
<p class="style6">韓奕</p>
<p><span class="style7">韓奕，尹吉甫美宣王也，能錫命諸侯。</span></p>
<p>奕奕梁山，維禹甸之，有倬其道。韓侯受命，王親命之：</p>
<p>纘戎祖考，無廢朕命。夙夜匪解，虔共爾位。</p>
<p>朕命不易，榦不庭方，以佐戎辟。</p>
<p>四牡奕奕，孔脩且張。韓侯入覲，以其介圭，入覲于王。</p>
<p>王錫韓侯，淑旂綏章，簟茀錯衡，玄袞赤舄，鉤膺鏤鍚，鞹鞃淺幭，鞗革金厄。</p>
<p>韓侯出祖，出宿于屠。顯父餞之，清酒百壺。其殽維何？炰鼈鮮魚。</p>
<p>其蔌維何？維筍及蒲。其贈維何？乘馬路車。籩豆有且，侯氏燕胥。</p>
<p>韓侯取妻，汾王之甥，蹶父之子。韓侯迎止，于蹶之里。</p>
<p>百兩彭彭，八鸞鏘鏘，不顯其光。</p>
<p>諸娣從之，祁祁如雲。韓侯顧之，爛其盈門。</p>
<p>蹶父孔武，靡國不到，為韓姞相攸，莫如韓樂。</p>
<p>孔樂韓土，川澤訏訏，魴鱮甫甫，麀鹿噳噳。</p>
<p>有熊有羆，有貓有虎。慶既令居，韓姞燕譽。</p>
<p>溥彼韓城，燕師所完。以先祖受命，因時百蠻。王錫韓侯，其追其貊。</p>
<p>奄受北國，因以其伯。實墉實壑，實畝實藉，獻其貔皮，赤豹黃羆。</p>
<p class="style7">韓奕六章，章十二句。</p>
<p class="style6">江漢</p>
<p><span class="style7">江漢，尹吉甫美宣王也。能興衰撥亂，命召公平淮夷。</span></p>
<p>江漢浮浮，武夫滔滔。匪安匪遊，淮夷來求。</p>
<p>既出我車，既設我旟。匪安匪舒，淮夷來鋪。</p>
<p>江漢湯湯，武夫洸洸。經營四方，告成于王。</p>
<p>四方既平，王國庶定。時靡有爭，王心載寧。</p>
<p>江漢之滸，王命召虎：式辟四方，徹我疆土。</p>
<p>匪疚匪棘，王國來極。于疆于理，至于南海。</p>
<p>王命召虎，來旬來宣：文武受命，召公維翰。</p>
<p>無曰予小子，召公是似。肇敏戎公，用錫爾祉。</p>
<p>釐爾圭瓚，秬鬯一卣。告于文人，錫山土田。</p>
<p>于周受命，自召祖命。虎拜稽首：天子萬年！</p>
<p>虎拜稽首，對揚王休，作召公考。天子萬壽！</p>
<p>明明天子，令聞不已。矢其文德，洽此四國。</p>
<p class="style7">江漢六章，章八句。</p>
<p class="style6">常武</p>
<p><span class="style7">常武，召穆公美宣王也。有常德以立武事，因以為戒然。</span></p>
<p>赫赫明明，王命卿士，南仲大祖，大師皇父。</p>
<p>整我六師，以修我戎。既敬既戒，惠此南國。</p>
<p>王謂尹氏，命程伯休父，左右陳行，戒我師旅。</p>
<p>率彼淮浦，省此徐土。不留不處，三事就緒。</p>
<p>赫赫業業，有嚴天子。王舒保作，匪紹匪遊。</p>
<p>徐方繹騷，震驚徐方，如雷如霆，徐方震驚。</p>
<p>王奮厥武，如震如怒。進厥虎臣，闞如虓虎。</p>
<p>鋪敦淮濆，仍執醜虜。截彼淮浦，王師之所。</p>
<p>王旅嘽嘽，如飛如翰，如江如漢，如山之苞，</p>
<p>如川之流，緜緜翼翼，不測不克，濯征徐國。</p>
<p>王猶允塞，徐方既倈。徐方既同，天子之功。</p>
<p>四方既平，徐方倈庭。徐方不回，王曰還歸。</p>
<p class="style7">常武六章，章八句。</p>
<p class="style6">瞻卬</p>
<p><span class="style7">瞻卬，凡伯刺幽王大壞也。</span></p>
<p>瞻卬昊天，則不我惠。孔填不寧，降此大厲。</p>
<p>邦靡有定，士民其瘵。蟊賊蟊疾，靡有夷屆。罪罟不收，靡有夷瘳。</p>
<p>人有土田，女反有之。人有民人，女覆奪之。</p>
<p>此宜無罪，女反收之。彼宜有罪，女覆說之。哲夫成城，哲婦傾城。</p>
<p>懿厥哲婦，為梟為鴟。婦有長舌，維厲之階。</p>
<p>亂匪降自天，生自婦人。匪教匪誨，時維婦寺。</p>
<p>鞫人忮忒，譖始竟背。豈曰不極，伊胡為慝？</p>
<p>如賈三倍，君子是識。婦無公事，休其蠶織。</p>
<p>天何以刺？何神不富？舍爾介狄，維予胥忌。</p>
<p>不弔不祥，威儀不類。人之云亡，邦國殄瘁。</p>
<p>天之降罔，維其優矣。人之云亡，心之憂矣。</p>
<p>天之降罔，維其幾矣。人之云亡，心之悲矣。</p>
<p>觱沸檻泉，維其深矣。心之憂矣，寧自今矣。</p>
<p>不自我先，不自我後。藐藐昊天，無不克鞏。無忝皇祖，式救爾後。</p>
<p class="style7">瞻卬七章，三章章十句、四章章八句。</p>
<p class="style6">召旻</p>
<p><span class="style7">召旻，凡伯刺幽王大壞也。旻，閔也，閔天下無如召公之臣也。</span></p>
<p>旻天疾威，天篤降喪。瘨我饑饉，民卒流亡。我居圉卒荒。</p>
<p>天降罪罟，蟊賊內訌。昏椓靡共，潰潰回遹，實靖夷我邦。</p>
<p>皐皐訿訿，曾不知其玷。兢兢業業，孔填不寧，我位孔貶。</p>
<p>如彼歲旱，草不潰茂，如彼棲苴。我相此邦，無不潰止。</p>
<p>維昔之富不如時，維今之疚不如茲。彼疏斯粺，胡不自替？職兄斯引。</p>
<p>池之竭矣，不云自頻？泉之竭矣，不云自中？</p>
<p>溥斯害矣，職兄斯弘，不烖我躬。</p>
<p>昔先王受命，有如召公。日辟國百里，今也日蹙國百里。</p>
<p>於乎哀哉！維今之人，不尚有舊。</p>
<p class="style7">召旻七章，四章章五句、三章章七句。</p>