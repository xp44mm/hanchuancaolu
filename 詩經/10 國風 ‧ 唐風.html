<h5>詩經</h5>　　　<span class="style11">國風 ‧ 唐風</span>
                        （今山西省太原一帶）　
<hr>
                        <p class="style6">蟋蟀</p>
<p><span class="style7">蟋蟀，刺晉僖公也。儉不中禮，故作是詩以閔之，欲其及時以禮自虞樂也。此晉也，而謂之唐，本其風俗，憂深思遠，儉而用禮，乃有堯之遺風焉。 </span></p>
<p>蟋蟀在堂，歲聿其莫。今我不樂，日月其除。</p>
<p>無已大康，職思其居。好樂無荒，良士瞿瞿。</p>
<p>蟋蟀在堂，歲聿其逝。今我不樂，日月其邁。</p>
<p>無已大康，職思其外。好樂無荒，良士蹶蹶。</p>
<p>蟋蟀在堂，役車其休。今我不樂，日月其慆。</p>
<p>無已大康，職思其憂。好樂無荒，良士休休。</p>
                      <p class="style7">蟋蟀三章，章八句。</p>
                        <p class="style6">山有樞</p>
<p><span class="style7">山有樞，刺晉昭公也。不能修道以正其國，有財不能用，有鐘鼓不能以自樂，有朝廷不能洒埽，政荒民散，將以危亡。四鄰謀取其國家而不知，國人作詩以刺之也。</span></p>
<p>山有樞，隰有榆。子有衣裳，弗曳弗婁；</p>
<p>子有車馬，弗馳弗驅。宛其死矣，他人是愉。</p>
<p>山有栲，隰有杻。子有廷內，弗洒弗埽；</p>
<p>子有鐘鼓，弗鼓弗考。宛其死矣，他人是保。</p>
<p>山有漆，隰有栗。子有酒食，何不日鼓瑟？</p>
<p>且以喜樂，且以永日。宛其死矣，他人入室。</p>
                      <p class="style7">山有樞三章，章八句。</p>
                        <p class="style6">揚之水</p>
<p><span class="style7">揚之水，刺晉昭公也。昭公分國以封沃，沃盛強，昭公微弱，國人將叛而歸沃焉。</span></p>
<p>揚之水，白石鑿鑿。素衣朱襮，從子于沃。既見君子，云何不樂？</p>
<p>揚之水，白石皓皓。素衣朱繡，從子于鵠。既見君子，云何其憂？</p>
<p>揚之水，白石粼粼。我聞有命，不敢以告人。</p>
                      <p class="style7">揚之水三章，二章章六句、一章四句。</p>
                        <p class="style6">椒聊</p>
<p><span class="style7">椒聊，刺晉昭公也。君子見沃之盛彊，能脩其政，知其蕃衍盛大，子孫將有晉國焉。</span></p>
<p>椒聊之實，蕃衍盈升。彼其之子，碩大無朋。椒聊且！遠條且！</p>
<p>椒聊之實，蕃衍盈匊。彼其之子，碩大且篤。椒聊且！遠條且！</p>
                      <p class="style7">椒聊二章，章六句。</p>
                        <p class="style6">綢繆</p>
<p><span class="style7">綢繆，刺晉亂也。國亂則昏姻不得其時焉。</span></p>
<p>綢繆束薪，三星在天。今夕何夕？見此良人！子兮子兮！如此良人何？</p>
<p>綢繆束芻，三星在隅。今夕何夕？見此邂逅！子兮子兮！如此邂逅何！</p>
<p>綢繆束楚，三星在戶。今夕何夕？見此粲者！子兮子兮！如此粲者何！</p>
                      <p class="style7">綢繆三章，章六句。</p>
                        <p class="style6">杕杜</p>
<p><span class="style7">杕杜，刺時也。君不能親其宗族，骨肉離散，獨居而無兄弟，將為沃所并爾。</span></p>
<p>有杕之杜，其葉湑湑。獨行踽踽，豈無他人？不如我同父。</p>
<p>嗟行之人，胡不比焉？人無兄弟，胡不佽焉？</p>
<p>有杕之杜，其葉菁菁。獨行睘睘，豈無他人？不如我同姓。</p>
<p>嗟行之人，胡不比焉？人無兄弟，胡不佽焉？</p>
                      <p class="style7">杕杜二章，章九句。</p>
                        <p class="style6">羔裘</p>
<p><span class="style7">羔裘，刺時也。晉人刺其在位，不恤其民也。</span></p>
<p>羔裘豹袪，自我人居居。豈無他人？維子之故。</p>
<p>羔裘豹褎，自我人究究。豈無他人？維子之好。</p>
                      <p class="style7">羔裘二章，章四句。</p>
                        <p class="style6">鴇羽</p>
<p><span class="style7">鴇羽，刺時也。昭公之後，大亂五世，君子下從征役，不得養其父母，而作是詩也。</span></p>
<p>肅肅鴇羽，集于苞栩。王事靡盬，不能蓺稷黍，父母何怙？</p>
<p>悠悠蒼天，曷其有所！</p>
<p>肅肅鴇翼，集于苞棘。王事靡盬，不能蓺黍稷，父母何食？</p>
<p>悠悠蒼天，曷其有極！</p>
<p>肅肅鴇行，集于苞桑。王事靡盬，不能蓺稻粱，父母何嘗？</p>
<p>悠悠蒼天，曷其有常！</p>
                      <p class="style7">鴇羽三章，章七句。</p>
                        <p class="style6">無衣</p>
<p><span class="style7">無衣，美晉武公也。武公始并晉國，其大夫為之請命乎天子之使，而作是詩也。</span></p>
<p>豈曰無衣七兮，不如子之衣，安且吉兮！</p>
<p>豈曰無衣六兮，不如子之衣，安且燠兮！</p>
                      <p class="style7">無衣二章，章三句。</p>
                        <p class="style6">有杕之杜</p>
<p><span class="style7">有杕之杜，刺晉武公也。武公寡特，兼其宗族，而不求賢以自輔焉。</span></p>
<p>有杕之杜，生于道左。彼君子兮，噬肯適我。中心好之，曷飲食之。</p>
<p>有杕之杜，生于道周。彼君子兮，噬肯來遊。中心好之，曷飲食之。</p>
                      <p class="style7">有杕之杜二章，章六句。</p>
                        <p class="style6">葛生</p>
<p><span class="style7">葛生，刺晉獻公也。好攻戰，則國人多喪矣。</span></p>
<p>葛生蒙楚，蘞蔓于野。予美亡此，誰與獨處！</p>
<p>葛生蒙棘，蘞蔓于域。予美亡此，誰與獨息！</p>
<p>角枕粲兮，錦衾爛兮。予美亡此，誰與獨旦！</p>
<p>夏之日，冬之夜。百歲之後，歸于其居。</p>
<p>冬之夜，夏之日。百歲之後，歸于其室。</p>
                      <p class="style7">葛生五章，章四句。</p>
                        <p class="style6">采苓</p>
<p><span class="style7">采苓，刺晉獻公也。獻公好聽讒焉。</span></p>
<p>采苓采苓，首陽之巔。人之為言，苟亦無信。</p>
<p>舍旃舍旃，苟亦無然。人之為言，胡得焉？</p>
<p>采苦采苦，首陽之下。人之為言，苟亦無與。</p>
<p>舍旃舍旃，苟亦無然。人之為言，胡得焉？</p>
<p>采葑采葑，首陽之東。人之為言，苟亦無從。</p>
<p>舍旃舍旃，苟亦無然。人之為言，胡得焉？</p>
                        <p class="style7">采苓三章，章八句。</p>
<hr>
                    