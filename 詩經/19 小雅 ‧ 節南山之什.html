
<h5>詩經</h5>　　　<span class="style11">小雅 ‧ 節南山之什</span>
                              <hr>
                              <p class="style6">節南山<br>
                              <span class="style7">節南山，家父刺幽王也。</span></p>
                              <p>                                節彼南山，維石巖巖。赫赫師尹，民具爾瞻。<br>
                                憂心如惔，不敢戲談。國既卒斬，何用不監！</p>
                              <p>節彼南山，有實其猗。赫赫師尹，不平謂何！<br>
                                天方薦瘥，喪亂弘多。民言無嘉，憯莫懲嗟。</p>
                              <p>尹氏大師，維周之氐。秉國之均，四方是維；<br>
                                天子是毗，俾民不迷。不弔昊天，不宜空我師。</p>
                              <p>弗躬弗親，庶民弗信。弗問弗仕，勿罔君子。<br>
                                式夷式已，無小人殆。瑣瑣姻亞，則無膴仕。</p>
                              <p>昊天不傭，降此鞠訩。昊天不惠，降此大戾。<br>
                                君子如屆，俾民心闋；君子如夷，惡怒是違。</p>
                              <p>不弔昊天，亂靡有定。式月斯生，俾民不寧。<br>
                                憂心如酲，誰秉國成？不自為政，卒勞百姓。</p>
                              <p>駕彼四牡，四牡項領。我瞻四方，蹙蹙靡所騁。</p>
                              <p>方茂爾惡，相爾矛矣。既夷既懌，如相醻矣。</p>
                              <p>昊天不平，我王不寧。不懲其心，覆怨其正。</p>
                          <p>家父作誦，以究王訩。式訛爾心，以畜萬邦。</p>
                  <p class="style7">節南山十章，六章章八句、四章章四句。</p>
                          <p class="style6">正月<br>
                          <span class="style7">正月，大夫刺幽王也。</span></p>
                              <p>                                正月繁霜，我心憂傷。民之訛言，亦孔之將。<br>
                                念我獨兮，憂心京京。哀我小心，癙憂以痒。</p>
                              <p>父母生我，胡俾我瘉？不自我先，不自我後。<br>
                                好言自口，莠言自口。憂心愈愈，是以有侮。</p>
                              <p>憂心惸惸，念我無祿。民之無辜，并其臣僕。<br>
                                哀我人斯，于何從祿？瞻烏爰止，于誰之屋？</p>
                              <p>瞻彼中林，侯薪侯蒸。民今方殆，視天夢夢。<br>
                                既克有定，靡人弗勝。有皇上帝，伊誰云憎？</p>
                              <p>謂山蓋卑，為岡為陵。民之訛言，寧莫之懲。<br>
                                召彼故老，訊之占夢。具曰予聖，誰知烏之雌雄？</p>
                              <p>謂天蓋高，不敢不局。謂地蓋厚，不敢不蹐。<br>
                                維號斯言，有倫有脊。哀今之人，胡為虺蜴？</p>
                              <p>瞻彼阪田，有菀其特。天之扤我，如不我克。<br>
                                彼求我則，如不我得。執我仇仇，亦不我力。</p>
                              <p>心之憂矣，如或結之。今茲之正，胡然厲矣？<br>
                                燎之方揚，寧或滅之？赫赫宗周，褒姒烕之。</p>
                              <p>終其永懷，又窘陰雨。其車既載，乃棄爾輔。載輸爾載，將伯助予！</p>
                              <p>無棄爾輔，員于爾輻。屢顧爾僕，不輸爾載。終踰絕險，曾是不意？</p>
                              <p>魚在于沼，亦匪克樂。潛雖伏矣，亦孔之炤。憂心慘慘，念國之為虐。</p>
                              <p>彼有旨酒，又有嘉殽。洽比其鄰，昏姻孔云。念我獨兮，憂心慇慇。</p>
                          <p>佌佌彼有屋，蔌蔌方有穀。民今之無祿，天夭是椓。哿矣富人，哀此惸獨！</p>
              <p class="style7">正月十三章，八章章八句、五章章六句。</p>
                          <p class="style6">十月之交<br>
                          <span class="style7">十月之交，大夫刺幽王也。</span></p>
                              <p>                                十月之交，朔月辛卯。日有食之，亦孔之醜。<br>
                                彼月而微，此日而微。今此下民，亦孔之哀！</p>
                              <p>日月告凶，不用其行。四國無政，不用其良。<br>
                                彼月而食，則維其常。此日而食，于何不臧！</p>
                              <p>爗爗震電，不寧不令。百川沸騰，山冢崒崩。<br>
                                高岸為谷，深谷為陵。哀今之人，胡憯莫懲！</p>
                              <p>皇父卿士，番維司徒。家伯維宰，仲允膳夫。<br>
                                棸子內史，蹶維趣馬。楀維師氏，豔妻煽方處。</p>
                              <p>抑此皇父，豈曰不時？胡為我作，不即我謀？<br>
                                徹我牆屋，田卒汙萊。曰予不戕，禮則然矣。</p>
                              <p>皇父孔聖，作都于向。擇三有事，亶侯多藏。<br>
                                不憖遺一老，俾守我王。擇有車馬，以居徂向。</p>
                              <p>黽勉從事，不敢告勞。無罪無辜，讒口嚻嚻。<br>
                                下民之孽，匪降自天。噂沓背憎，職競由人。</p>
                              <p>悠悠我里，亦孔之痗。四方有羨，我獨居憂。<br>
                                民莫不逸，我獨不敢休。天命不徹，我不敢傚我友自逸。</p>
                              <p class="style7">十月之交八章，章八句。</p>
                          <p class="style6">雨無正<br>
                          <span class="style7">雨無正，大夫刺幽王也。雨自上下者也，眾多如雨。而非所以為政也。</span></p>
                              <p>                                浩浩昊天，不駿其德。降喪饑饉，斬伐四國。<br>
                                旻天疾威，弗慮弗圖。舍彼有罪，既伏其辜。若此無罪，淪胥以鋪。</p>
                              <p>周宗既滅，靡所止戾。正大夫離居，莫知我勩。<br>
                                三事大夫，莫肯夙夜。邦君諸侯，莫肯朝夕。庶曰式臧，覆出為惡。</p>
                              <p>如何昊天？辟言不信。如彼行邁，則靡所臻。<br>
                                凡百君子，各敬爾身。胡不相畏，不畏于天？</p>
                              <p>戎成不退，飢成不遂。曾我暬御，憯憯日瘁。<br>
                                凡百君子，莫肯用訊。聽言則荅，譖言則退。</p>
                              <p>哀哉不能言，匪舌是出，維躬是瘁。<br>
                                哿矣能言，巧言如流，俾躬處休。</p>
                              <p>維曰于仕，孔棘且殆。云不可使，得罪于天子；亦云可使，怨及朋友。</p>
                              <p>謂爾遷于王都，曰予未有室家。鼠思泣血，無言不疾。<br>
                                昔爾出居，誰從作爾室？</p>
                              <p class="style7">雨無正七章，二章章十句、二章章八句、三章章六句。</p>
                          <p class="style6">小旻<br>
                          <span class="style7">小旻，大夫刺幽王也。</span></p>
                              <p>                                旻天疾威，敷于下土。謀猶回遹，何日斯沮？<br>
                                謀臧不從，不臧覆用。我視謀猶，亦孔之邛。</p>
                              <p>潝潝訿訿，亦孔之哀。謀之其臧，則具是違；<br>
                                謀之不臧，則具是依。我視謀猶，伊于胡厎？</p>
                              <p>我龜既厭，不我告猶。謀夫孔多，是用不集。<br>
                                發言盈庭，誰敢執其咎？如匪行邁謀，是用不得于道。</p>
                              <p>哀哉為猶，匪先民是程，匪大猶是經；維邇言是聽，維邇言是爭。<br>
                                如彼築室于道謀，是用不潰于成。</p>
                              <p>國雖靡止，或聖或否。民雖靡膴，或哲或謀，或肅或艾。<br>
                                如彼泉流，無淪胥以敗。</p>
                              <p>不敢暴虎，不敢馮河。人知其一，莫知其他。<br>
                                戰戰兢兢，如臨深淵，如履薄冰。</p>
                              <p class="style7">小旻六章，三章章八句、三章章七句。</p>
                          <p class="style6">小宛<br>
                          <span class="style7">小宛，大夫刺幽王也。</span></p>
                              <p>                                宛彼鳴鳩，翰飛戾天。我心憂傷，念昔先人。明發不寐，有懷二人。<br>
                                人之齊聖，飲酒溫克。彼昏不知，壹醉日富。各敬爾儀，天命不又。<br>
                                中原有菽，庶民采之。螟蛉有子，蜾蠃負之。教誨爾子，式穀似之。<br>
                                題彼脊令，載飛載鳴。我日斯邁，而月斯征。夙興夜寐，無忝爾所生。<br>
                                交交桑扈，率場啄粟。哀我填寡，宜岸宜獄。握粟出卜，自何能穀？<br>
                                溫溫恭人，如集于木；惴惴小心，如臨于谷；戰戰兢兢，如履薄冰。</p>
                              <p class="style7">小宛六章，章六句。</p>
                          <p class="style6">小弁<br>
                          <span class="style7">小弁，刺幽王也。大子之傅作焉。</span></p>
                              <p>                                弁彼鸒斯，歸飛提提。民莫不穀，我獨于罹。<br>
                                何辜于天，我罪伊何？心之憂矣，云如之何？</p>
                              <p>踧踧周道，鞫為茂草。我心憂傷，惄焉如擣。<br>
                                假寐永歎，維憂用老。心之憂矣，疢如疾首。</p>
                              <p>維桑與梓，必恭敬止。靡瞻匪父，靡依匪母。<br>
                                不屬于毛，不離于裏。天之生我，我辰安在？</p>
                              <p>菀彼柳斯，鳴蜩嘒嘒。有漼者淵，萑葦淠淠。<br>
                                譬彼舟流，不知所屆。心之憂矣，不遑假寐。</p>
                              <p>鹿斯之奔，維足伎伎。雉之朝雊，尚求其雌。<br>
                                譬彼壞木，疾用無枝。心之憂矣，寧莫之知。</p>
                              <p>相彼投兔，尚或先之。行有死人，尚或墐之。<br>
                                君子秉心，維其忍之。心之憂矣，涕既隕之。</p>
                              <p>君子信讒，如或醻之。君子不惠，不舒究之。<br>
                                伐木掎矣，析薪杔矣。舍彼有罪，予之佗矣。</p>
                              <p>莫高匪山，莫浚匪泉。君子無易由言，耳屬于垣。<br>
                                無逝我梁，無發我笱。我躬不閱，遑恤我後。</p>
                              <p class="style7">小弁八章，章八句。</p>
                          <p class="style6">巧言<br>
                          <span class="style7">巧言，刺幽王也。大夫傷於讒，故作是詩也。</span></p>
                              <p>                                悠悠昊天，曰父母且。無罪無辜，亂如此憮。<br>
                                昊天已威，予慎無罪；昊天泰憮，予慎無辜。</p>
                              <p>亂之初生，僭始既涵；亂之又生，君子信讒。<br>
                                君子如怒，亂庶遄沮；君子如祉，亂庶遄已。</p>
                              <p>君子屢盟，亂是用長；君子信盜，亂是用暴。<br>
                                盜言孔甘，亂是用餤。匪其止共，維王之邛。</p>
                              <p>奕奕寢廟，君子作之。秩秩大猷，聖人莫之。<br>
                                他人有心，予忖度之。躍躍毚兔，遇犬獲之。</p>
                              <p>荏染柔木，君子樹之。往來行言，心焉數之。<br>
                                蛇蛇碩言，出自口矣。巧言如簧，顏之厚矣。</p>
                              <p>彼何人斯，居河之麋。無拳無勇，職為亂階。<br>
                                既微且尰，爾勇伊何？為猶將多，爾居徒幾何？</p>
                              <p class="style7">巧言六章，章八句。</p>
                          <p class="style6">何人斯<br>
                          <span class="style7">何人斯，蘇公刺暴公也。暴公為卿士而譖蘇公焉，故蘇公作是詩以絕之。</span></p>
                              <p>                                彼何人斯？其心孔艱。胡逝我梁，不入我門。伊誰云從？誰暴之云。<br>
                                二人從行，誰為此禍？胡逝我梁，不入唁我。始者不如今，云不我可。<br>
                                彼何人斯？胡逝我陳。我聞其聲，不見其身。不愧于人，不畏于天？<br>
                                彼何人斯？其為飄風。胡不自北？胡不自南？胡逝我梁？祇攪我心。<br>
                                爾之安行，亦不遑舍。爾之亟行，遑脂爾車。壹者之來，云何其盱！<br>
                                爾還而入，我心易也。還而不入，否難知也。壹者之來，俾我祇也。<br>
                                伯氏吹壎，仲氏吹篪。及爾如貫，諒不我知。出此三物，以詛爾斯。<br>
                                為鬼為蜮，則不可得。有靦面目，視人罔極。作此好歌，以極反側。</p>
                              <p class="style7">何人斯八章，章六句。</p>
                          <p class="style6">巷伯<br>
                          <span class="style7">巷伯，刺幽王也。寺人傷於讒，故作是詩也。</span></p>
                              <p>                                萋兮斐兮，成是貝錦。彼譖人者，亦已大甚。</p>
                              <p>哆兮侈兮，成是南箕。彼譖人者，誰適與謀？</p>
                              <p>緝緝翩翩，謀欲譖人。慎爾言也，謂爾不信。</p>
                              <p>捷捷幡幡，謀欲譖言。豈不爾受，既其女遷。</p>
                              <p>驕人好好，勞人草草。蒼天蒼天！視彼驕人，矜此勞人！</p>
                              <p>彼譖人者，誰適與謀？取彼譖人，投畀豺虎；<br>
                                豺虎不食，投畀有北；有北不受，投畀有昊。</p>
                              <p>楊園之道，猗于畝丘。寺人孟子，作為此詩。凡百君子，敬而聽之。</p>
                              <p class="style7">巷伯七章，四章章四句、一章五句、一章八句、一章六句。</p>
                              <hr>
                          