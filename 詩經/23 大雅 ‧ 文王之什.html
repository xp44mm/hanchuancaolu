<h5>詩經</h5>　　　<span class="style11">大雅 ‧ 文王之什</span>
<hr>
                              <p class="style6">文王</p>
<p><span class="style7">文王，文王受命作周也。</span></p>
<p>文王在上，於昭于天。周雖舊邦，其命維新。</p>
<p>有周不顯，帝命不時。文王陟降，在帝左右。</p>
<p>亹亹文王，令聞不已。陳錫哉周，侯文王孫子。</p>
<p>文王孫子，本支百世。凡周之士，不顯亦世。</p>
<p>世之不顯，厥猶翼翼。思皇多士，生此王國。</p>
<p>王國克生，維周之楨。濟濟多士，文王以寧。</p>
<p>穆穆文王，於緝熙敬止。假哉天命，有商孫子。</p>
<p>商之孫子，其麗不億。上帝既命，侯于周服。</p>
<p>侯服于周，天命靡常。殷士膚敏，祼將于京。</p>
<p>厥作祼將，常服黼冔。王之藎臣，無念爾祖。</p>
<p>無念爾祖，聿脩厥德。永言配命，自求多福。</p>
<p>殷之未喪師，克配上帝。宜鑒于殷，駿命不易。</p>
<p>命之不易，無遏爾躬。宣昭義問，有虞殷自天。</p>
<p>上天之載，無聲無臭。儀刑文王，萬邦作孚。</p>
                              <p class="style7">文王七章，章八句。</p>
                          <p class="style6">大明</p>
<p><span class="style7">大明，文王有明德，故天復命武王也。</span></p>
<p>明明在下，赫赫在上，天難忱斯，不易維王。天位殷適，使不挾四方。</p>
<p>摯仲氏任，自彼殷商，來嫁于周，曰嬪于京。</p>
<p>乃及王季，維德之行。大任有身，生此文王。</p>
<p>維此文王，小心翼翼，昭事上帝，聿懷多福。厥德不回，以受方國。</p>
<p>天監在下，有命既集，文王初載，天作之合。</p>
<p>在洽之陽，在渭之涘。文王嘉止，大邦有子。</p>
<p>大邦有子，俔天之妹。文定厥祥，親迎于渭。造舟為梁，不顯其光。</p>
<p>有命自天，命此文王。于周于京，纘女維莘。</p>
<p>長子維行，篤生武王。保右命爾，燮伐大商。</p>
<p>殷商之旅，其會如林。矢于牧野，維予侯興。上帝臨女，無貳爾心。</p>
<p>牧野洋洋，檀車煌煌，駟騵彭彭。維師尚父，</p>
<p>時維鷹揚，涼彼武王。肆伐大商，會朝清明。</p>
                              <p class="style7">大明八章，四章章六句、四章章八句。</p>
                          <p class="style6">緜</p>
<p><span class="style7">緜，文王之興，本由大王也。</span></p>
<p>緜緜瓜瓞。民之初生，自土沮漆。古公亶父，陶復陶穴，未有家室。</p>
<p>古公亶父，來朝走馬，率西水滸，至于岐下。爰及姜女，聿來胥宇。</p>
<p>周原膴膴，堇荼如飴。爰始爰謀，爰契我龜。曰止曰時，築室于茲。</p>
<p>迺慰迺止，迺左迺右；迺疆迺理，迺宣迺畝。自西徂東，周爰執事。</p>
<p>乃召司空，乃召司徒，俾立室家。其繩則直，縮版以載，作廟翼翼。</p>
<p>捄之陾陾，度之薨薨。築之登登，削屢馮馮。百堵皆興，鼛鼓弗勝。</p>
<p>迺立皐門，皐門有伉。迺立應門，應門將將。迺立冢土，戎醜攸行。</p>
<p>肆不殄厥慍，亦不隕厥問。柞棫拔矣，行道兌矣。混夷駾矣，維其喙矣。</p>
<p>虞芮質厥成，文王蹶厥生。</p>
<p>予曰有疏附，予曰有先後，予曰有奔奏，予曰有禦侮。</p>
                              <p class="style7">緜九章，章六句。</p>
                          <p class="style6">棫樸</p>
<p><span class="style7">棫樸，文王能官人也。</span></p>
<p>芃芃棫樸，薪之槱之。濟濟辟王，左右趣之。</p>
<p>濟濟辟王，左右奉璋，奉璋峨峨，髦士攸宜。</p>
<p>淠彼涇舟，烝徒楫之。周王于邁，六師及之。</p>
<p>倬彼雲漢，為章于天。周王壽考，遐不作人。</p>
<p>追琢其章，金玉其相。勉勉我王，綱紀四方。</p>
                              <p class="style7">棫樸五章，章四句。</p>
                          <p class="style6">旱麓</p>
<p><span class="style7">旱麓，受祖也。周之先祖，世修后稷、公劉之業，大王王季申以百福干祿焉。</span></p>
<p>瞻彼旱麓，榛楛濟濟。豈弟君子，干祿豈弟。</p>
<p>瑟彼玉瓚，黃流在中。豈弟君子，福祿攸降。</p>
<p>鳶飛戾天，魚躍于淵。豈弟君子，遐不作人。</p>
<p>清酒既載，騂牡既備。以享以祀，以介景福。</p>
<p>瑟彼柞棫，民所燎矣。豈弟君子，神所勞矣。</p>
<p>莫莫葛藟，施于條枚。豈弟君子，求福不回。</p>
                              <p class="style7">旱麓六章，章四句。</p>
                          <p class="style6">思齊</p>
<p><span class="style7">思齊，文王所以聖也。</span></p>
<p>思齊大任，文王之母。思媚周姜，京室之婦。大姒嗣徽音，則百斯男。</p>
<p>惠于宗公，神罔時怨，神罔時恫。刑于寡妻，至于兄弟，以御于家邦。</p>
<p>雝雝在宮，肅肅在廟，不顯亦臨，無射亦保。</p>
<p>肆戎疾不殄，烈假不瑕。不聞亦式，不諫亦入。</p>
<p>肆成人有德，小子有造。古之人無斁，譽髦斯士。</p>
<p class="style7">思齊四章，章六句；故言五章，二章章六句、三章章四句。</p>
                          <p class="style6">皇矣</p>
<p><span class="style7">皇矣，美周也。天監代殷，莫若周；周世世脩德，莫若文王。</span></p>
<p>皇矣上帝，臨下有赫，監觀四方，求民之莫。維此二國，其政不獲。</p>
<p>維彼四國，爰究爰度。上帝耆之，憎其式廓，乃眷西顧，此維與宅。</p>
<p>作之屏之，其菑其翳。脩之平之，其灌其栵。啟之辟之，其檉其椐。</p>
<p>攘之剔之，其檿其柘。帝遷明德，串夷載路。天立厥配，受命既固。</p>
<p>帝省其山，柞棫斯拔，松柏斯兌。帝作邦作對，自大伯王季。</p>
<p>維此王季，因心則友，則友其兄，則篤其慶。</p>
<p>載錫之光，受祿無喪，奄有四方。</p>
<p>維此王季，帝度其心，貊其德音。其德克明，克明克類，克長克君。</p>
<p>王此大邦，克順克比。比于文王，其德靡悔。既受帝祉，施于孫子。</p>
<p>帝謂文王，無然畔援，無然歆羨，誕先登于岸。</p>
<p>密人不恭，敢距大邦，侵阮徂共，王赫斯怒。</p>
<p>爰整其旅，以按徂旅，以篤于周祜，以對于天下。</p>
<p>依其在京，侵自阮疆，陟我高岡。</p>
<p>無矢我陵，我陵我阿；無飲我泉，我泉我池。</p>
<p>度其鮮原，居岐之陽，在渭之將，萬邦之方，下民之王。</p>
<p>帝謂文王，予懷明德，不大聲以色，不長夏以革，不識不知，順帝之則。</p>
<p>帝謂文王，詢爾仇方，同爾兄弟，以爾鉤援，與爾臨衝，以伐崇墉。</p>
<p>臨衝閑閑，崇墉言言。執訊連連，攸馘安安。是類是禡。</p>
<p>是致是附，四方以無侮。臨衝茀茀，崇墉仡仡。</p>
<p>是伐是肆，是絕是忽，四方以無拂。</p>
                              <p class="style7">皇矣八章，章十二句。</p>
                          <p class="style6">靈臺</p>
<p><span class="style7">靈臺，民始附也。文王受命，而民樂其有靈德，以及鳥獸昆蟲焉。</span></p>
<p>經始靈臺，經之營之。庶民攻之，不日成之。</p>
<p>經始勿亟，庶民子來。王在靈囿，麀鹿攸伏。</p>
<p>麀鹿濯濯，白鳥翯翯。王在靈沼，於牣魚躍。</p>
<p>虡業維樅，賁鼓維鏞。於論鼓鍾，於樂辟廱。</p>
<p>於論鼓鍾，於樂辟廱。鼉鼓逢逢，矇瞍奏公。</p>
                              <p class="style7">靈臺五章，章四句。</p>
                          <p class="style6">下武</p>
<p><span class="style7">下武，繼文也。武王有聖德，復受天命，能昭先人之功焉。</span></p>
<p>下武維周，世有哲王。三后在天，王配于京。</p>
<p>王配于京，世德作求。永言配命，成王之孚。</p>
<p>成王之孚，下土之式。永言孝思，孝思維則。</p>
<p>媚茲一人，應侯順德。永言孝思，昭哉嗣服。</p>
<p>昭茲來許，繩其祖武。於萬斯年，受天之祜。</p>
<p>受天之祜，四方來賀。於萬斯年，不遐有佐。</p>
                              <p class="style7">下武六章，章四句。</p>
                          <p class="style6">文王有聲</p>
<p><span class="style7">文王有聲，繼伐也。武王能廣文王之聲，卒其伐功也。</span></p>
<p>文王有聲，遹駿有聲，遹求厥寧，遹觀厥成。文王烝哉！</p>
<p>文王受命，有此武功，既伐于崇，作邑于豐。文王烝哉！</p>
<p>築城伊淢，作豐伊匹。匪棘其欲，遹追來孝。王后烝哉！</p>
<p>王公伊濯，維豐之垣。四方攸同，王后維翰。王后烝哉！</p>
<p>豐水東注，維禹之績。四方攸同，皇王維辟。皇王烝哉！</p>
<p>鎬京辟廱。自西自東，自南自北，無思不服。皇王烝哉！</p>
<p>考卜維王，宅是鎬京。維龜正之，武王成之。武王烝哉！</p>
<p>豐水有芑。武王豈不仕，詒厥孫謀，以燕翼子，武王烝哉！</p>
                              <p class="style7">文王有聲八章，章五句。</p>
<hr>                          
