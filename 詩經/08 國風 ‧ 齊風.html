<h5>詩經</h5>　　　<span class="style11">國風 ‧ 齊風</span>
                    (今山東東北部)
<hr>
                    <p class="style6">雞鳴</p>
<p><span class="style7">雞鳴，思賢妃也。哀公荒淫怠慢，故陳賢妃貞女夙夜警戒相成之道焉。</span></p>
<p>雞既鳴矣，朝既盈矣。匪雞則鳴，蒼蠅之聲。</p>
<p>東方明矣，朝既昌矣。匪東方則明，月出之光。</p>
<p>蟲飛薨薨，甘與子同夢。會且歸矣，無庶予子憎。</p>
                  <p class="style7">雞鳴三章，章四句。</p>
                    <p class="style6">還</p>
<p><span class="style7">還，刺荒也。哀公好田獵，從禽獸而無厭，國人化之，遂成風俗。習於田獵謂之賢，閑於馳逐謂之好焉。</span></p>
<p>子之還兮，遭我乎峱之閒兮。並驅從兩肩兮，揖我謂我儇兮。</p>
<p>子之茂兮，遭我乎峱之道兮。並驅從兩牡兮，揖我謂我好兮。</p>
<p>子之昌兮，遭我乎峱之陽兮。並驅從兩狼兮，揖我謂我臧兮。</p>
                  <p class="style7">還三章，章四句。</p>
                  <p class="style6">著</p>
<p><span class="style7">著，刺時也。時不親迎也。</span></p>
<p>俟我於著乎而，充耳以素乎而，尚之以瓊華乎而。</p>
<p>俟我於庭乎而，充耳以青乎而，尚之以瓊瑩乎而。</p>
<p>俟我於堂乎而，充耳以黃乎而，尚之以瓊英乎而。</p>
                  <p class="style7">著三章，章三句。</p>
                    <p class="style6">東方之日</p>
<p><span class="style7">東方之日，刺衰也。君臣失道，男女淫奔，不能以禮化也。</span></p>
<p>東方之日兮，彼姝者子，在我室兮。在我室兮，履我即兮。</p>
<p>東方之月兮，彼姝者子，在我闥兮。在我闥兮，履我發兮。</p>
                  <p class="style7">東方之日二章，章五句。</p>
                    <p class="style6">東方未明</p>
<p><span class="style7">東方未明，刺無節也。朝廷興居無節，號令不時，挈壺氏不能掌其職焉。</span></p>
<p>東方未明，顛倒衣裳。顛之倒之，自公召之。</p>
<p>東方未晞，顛倒裳衣。倒之顛之，自公令之。</p>
<p>折柳樊圃，狂夫瞿瞿。不能辰夜，不夙則莫。</p>
                  <p class="style7">東方未明三章，章四句。</p>
                    <p class="style6">南山</p>
<p><span class="style7">南山，刺襄公也。鳥獸之行，淫乎其妹，大夫遇是惡，作詩而去之。</span></p>
<p>南山崔崔，雄狐綏綏。魯道有蕩，齊子由歸。既曰歸止，曷又懷止！</p>
<p>葛屨五兩，冠緌雙止。魯道有蕩，齊子庸止。既曰庸止，曷又從止！</p>
<p>蓺麻如之何？衡從其畝；取妻如之何？必告父母。既曰告止，曷又鞠止！</p>
<p>析薪如之何？匪斧不克；取妻如之何？匪媒不得。既曰得止，曷又極止！</p>
                  <p class="style7">南山四章，章六句。</p>
                    <p class="style6">甫田</p>
<p><span class="style7">甫田，大夫刺襄公也。無禮義而求大功，不脩德而求諸侯，志大心勞，所以求者非其道也。</span></p>
<p>無田甫田，維莠驕驕。無思遠人，勞心忉忉。</p>
<p>無田甫田，維莠桀桀。無思遠人，勞心怛怛。</p>
<p>婉兮孌兮，總角丱兮。未幾見兮，突而弁兮。</p>
                  <p class="style7">甫田三章，章四句。</p>
                    <p class="style6">盧令</p>
<p><span class="style7">盧令，刺荒也。襄公好田獵畢弋，而不脩民事，百姓苦之，故陳古以風焉。</span></p>
<p>盧令令，其人美且仁。</p>
<p>盧重環，其人美且鬈。</p>
<p>盧重鋂，其人美且偲。</p>
                  <p class="style7">盧令三章，章二句。</p>
                    <p class="style6">敝笱</p>
<p><span class="style7">敝笱，刺文姜也。齊人惡魯桓公微弱，不能防閑文姜，使至淫亂，為二國患焉。</span></p>
<p>敝笱在梁，其魚魴鰥。齊子歸止，其從如雲。</p>
<p>敝笱在梁，其魚魴鱮。齊子歸止，其從如雨。</p>
<p>敝笱在梁，其魚唯唯。齊子歸止，其從如水。</p>
                  <p class="style7">敝笱三章，章四句。</p>
                    <p class="style6">載驅</p>
<p><span class="style7">載驅，齊人刺襄公也。無禮義故盛其車服，疾驅於通道大都，與文姜淫，播其惡於萬民焉。</span></p>
<p>載驅薄薄，簟茀朱鞹。魯道有蕩，齊子發夕。</p>
<p>四驪濟濟，垂轡瀰瀰。魯道有蕩，齊子豈弟。</p>
<p>汶水湯湯，行人彭彭。魯道有蕩，齊子翱翔。</p>
<p>汶水滔滔，行人儦儦。魯道有蕩，齊子遊敖。</p>
                  <p class="style7">載驅四章，章四句。</p>
                    <p class="style6">猗嗟</p>
<p><span class="style7">猗嗟，刺魯莊公也。齊人傷魯莊公有威儀技藝，然而不能以禮防閑其母，失子之道，人以為齊侯之子焉。</span></p>
<p>猗嗟昌兮！頎而長兮。抑若揚兮，美目揚兮。巧趨蹌兮，射則臧兮！</p>
<p>猗嗟名兮！美目清兮，儀既成兮，終日射侯。不出正兮。展我甥兮！</p>
<p>猗嗟孌兮！清揚婉兮。舞則選兮，射則貫兮。四矢反兮，以禦亂兮。</p>
                    <p class="style7">猗嗟三章，章六句。</p>
<hr>
                