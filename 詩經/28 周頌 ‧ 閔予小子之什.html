
<h5>詩經</h5>　　　<span class="style11">周頌 ‧ 閔予小子之什</span>
                              <hr>
                              <p class="style6">閔予小子</p><p><span class="style7">閔予小子，嗣王朝於廟也。</span></p>
                              <p>閔予小子，遭家不造，嬛嬛在疚。</p><p>於乎皇考，永世克孝。念茲皇祖，陟降庭止。</p><p>維予小子，夙夜敬止。於乎皇王，繼序思不忘。</p>
                              <p class="style7">閔予小子一章十一句。</p>
                          <p class="style6">訪落</p><p><span class="style7">訪落，嗣王謀於廟也。</span></p>
                              <p>訪予落止，率時昭考。於乎悠哉！</p><p>朕未有艾。將予就之，繼猶判渙。維予小子，未堪家多難。</p><p>紹庭上下，陟降厥家。休矣皇考，以保明其身。</p>
<p class="style7">訪落一章十二句。</p>
                          <p class="style6">敬之</p><p><span class="style7">敬之，群臣進戒嗣王也。</span></p>
                              <p>敬之敬之，天維顯思，命不易哉！</p><p>無曰高高在上，陟降厥士，日監在茲。維予小子，不聰敬止。</p><p>日就月將，學有緝熙于光明。佛時仔肩，示我顯德行。</p>
                              <p class="style7">敬之一章十二句。</p>
                          <p class="style6">小毖</p><p><span class="style7">小毖，嗣王求助也。</span></p>
                              <p>予其懲，而毖後患。莫予荓蜂，自求辛螫。</p><p>肇允彼桃蟲，拚飛維鳥。未堪家多難，予又集于蓼。</p>
                              <p class="style7">小毖一章八句。</p>
                          <p class="style6">載芟</p><p><span class="style7">載芟，春籍田而祈社稷也。</span></p>
                              <p>載芟載柞，其耕澤澤。千耦其耘，徂隰徂畛。</p><p>侯主侯伯，侯亞侯旅，侯彊侯以。有嗿其饁，思媚其婦，有依其士。</p><p>有略其耜，俶載南畝，播厥百穀，實函斯活。</p><p>驛驛其達，有厭其傑，厭厭其苗，緜緜其麃。</p><p>載穫濟濟，有實其積，萬億及秭。為酒為醴，烝畀祖妣，以洽百禮。</p><p>有飶其香，邦家之光。有椒其馨，胡考之寧。</p><p>匪且有且，匪今斯今，振古如茲。</p>
                              <p class="style7">載芟一章三十一句。</p>
                          <p class="style6">良耜</p><p><span class="style7">良耜，秋報社稷也。</span></p>
                              <p>畟畟良耜，俶載南畝，播厥百穀，實函斯活。</p><p>或來瞻女，載筐及筥，其饟伊黍。其笠伊糾，其鎛斯趙，以薅荼蓼。</p><p>荼蓼朽止，黍稷茂止。穫之挃挃，積之栗栗。</p><p>其崇如墉，其比如櫛，以開百室。百室盈止，婦子寧止。</p><p>殺時犉牡，有捄其角。以似以續，續古之人。</p>
                              <p class="style7">良耜一章二十三句。</p>
                          <p class="style6">絲衣</p><p><span class="style7">絲衣，繹賓尸也。高子曰：「靈星之尸也。」</span></p>
                              <p>絲衣其紑，載弁俅俅。自堂徂基，自羊徂牛。</p><p>鼐鼎及鼒，兕觥其觩，旨酒思柔。不吳不敖，胡考之休。</p>
                              <p class="style7">絲衣一章九句。</p>
                          <p class="style6">酌</p><p><span class="style7">酌，告成大武也。言能酌先祖之道，以養天下也。</span></p>
                              <p>於鑠王師，遵養時晦。時純熙矣，是用大介。</p><p>我龍受之，蹻蹻王之造。載用有嗣，實維爾公。允師。</p>
                              <p class="style7">酌一章九句。</p>
                          <p class="style6">桓</p><p><span class="style7">桓，講武類禡也。桓，武志也。</span></p>
                              <p>綏萬邦，婁豐年，天命匪解。</p><p>桓桓武王，保有厥士，于以四方，克定厥家。於昭于天，皇以間之。</p>
                              <p class="style7">桓一章九句。</p>
                          <p class="style6">賚</p><p><span class="style7">賚，大封於廟也。賚，予也。言所以錫予善人也。</span></p>
                              <p>文王既勤止，我應受之，敷時繹思。</p><p>我徂維求定，時周之命。於繹思。</p>
                              <p class="style7">賚一章六句</p>
                          <p class="style6">般</p><p><span class="style7">般，巡守而祀四嶽河海也。</span></p>
                              <p>於皇時周，陟其高山。嶞山喬嶽，允猶翕河。</p><p>敷天之下，裒時之對，時周之命。</p>
                              <p class="style7">般一章七句。</p>
                              <hr>
                          