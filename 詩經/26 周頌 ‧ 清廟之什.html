
<h5>詩經</h5>　　　<span class="style11">周頌 ‧ 清廟之什</span>
                              <hr>
                              <p class="style6">清廟</p><p><span class="style7">清廟，祀文王也。周公既成洛邑，朝諸侯，率以祀文王焉。</span></p>
                              <p>於穆清廟，肅雝顯相。濟濟多士，秉文之德。</p><p>對越在天，駿奔走在廟。不顯不承，無射於人斯。</p>
                              <p class="style7">清廟一章八句。</p>
                          <p class="style6">維天之命</p><p><span class="style7">維天之命，太平告文王也。</span></p>
                              <p>維天之命，於穆不已。於乎不顯，文王之德之純。</p><p>假以溢我，我其收之。駿惠我文王，曾孫篤之。</p>
                              <p class="style7">維天之命一章八句。</p>
                          <p class="style6">維清</p><p><span class="style7">維清，奏象舞也。</span></p>
                              <p>維清緝熙，文王之典。肇禋，迄用有成，維周之禎。</p>
                              <p class="style7">維清一章五句。</p>
                          <p class="style6">烈文</p><p><span class="style7">烈文，成王即政，諸侯助祭也。</span></p>
                              <p>烈文辟公，錫茲祉福。惠我無疆，子孫保之。</p><p>無封靡于爾邦，維王其崇之。念茲戎功，繼序其皇之。</p><p>無競維人，四方其訓之。不顯維德，百辟其刑之。於乎前王不忘！</p>
                          <p class="style7">烈文一章十三句。</p>
                          <p class="style6">天作</p><p><span class="style7">天作，祀先王先公也。</span></p>
                              <p>天作高山，大王荒之。彼作矣，文王康之。</p><p>彼徂矣岐，有夷之行，子孫保之，</p>
                              <p class="style7">天作一章七句。</p>
                          <p class="style6">昊天有成命</p><p><span class="style7">昊天有成命，郊祀天地也。</span></p>
                              <p>昊天有成命，二后受之。</p><p>成王不敢康，夙夜基命宥密。於緝熙，單厥心，肆其靖之。</p>
                              <p class="style7">昊天有成命一章七句。</p>
                          <p class="style6">我將</p><p><span class="style7">我將，祀文王於明堂也。</span></p>
                              <p>我將我享，維羊維牛，維天其右之。</p><p>儀式刑文王之典，日靖四方。</p><p>伊嘏文王，既右饗之。我其夙夜，畏天之威，于時保之。</p>
                              <p class="style7">我將一章十句。</p>
                          <p class="style6">時邁</p><p><span class="style7">時邁，巡守告祭柴望也。</span></p>
                              <p>時邁其邦，昊天其子之，實右序有周。薄言震之，莫不震疊。</p><p>懷柔百神，及河喬嶽。允王維后。明昭有周，式序在位。</p><p>載戢干戈，載櫜弓矢。我求懿德，肆于時夏。允王保之，</p>
                              <p class="style7">時邁一章十五句。</p>
                          <p class="style6">執競</p><p><span class="style7">執競，祀武王也。</span></p>
                              <p>執競武王，無競維烈。不顯成康，上帝是皇。</p><p>自彼成康，奄有四方，斤斤其明。鐘鼓喤喤，磬筦將將，降福穰穰。</p><p>降福簡簡，威儀反反。既醉既飽，福祿來反。</p>
                              <p class="style7">執競一章十四句。</p>
                          <p class="style6">思文</p><p><span class="style7">思文，后稷配天也。</span></p>
                              <p>思文后稷，克配彼天。立我烝民，莫匪爾極。</p><p>貽我來牟，帝命率育。無此疆爾界，陳常于時夏。</p>
                              <p class="style7">思文一章八句。</p>
                              <hr>
                          