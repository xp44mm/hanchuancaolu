<h5>詩經</h5>　　　<span class="style11">國風 ‧ 陳風</span>
                          (今河南省淮陽縣之地)
                            <hr>
                          <p class="style6">宛丘<br>
                          <span class="style7">宛丘，刺幽公也。淫荒昏亂，游蕩無度焉。 </span></p>
                          <p>子之湯兮，宛丘之上兮。洵有情兮，而無望兮。<br>
                            坎其擊鼓，宛丘之下。無冬無夏，值其鷺羽。<br>
                            坎其擊缶，宛丘之道。無冬無夏，值其鷺翿。</p>
                        <p class="style7">宛丘三章，章四句。</p>
                          <p class="style6">東門之枌<br>
                          <span class="style7">東門之枌，疾亂也。幽公淫荒，風化之所行，男女棄其舊業，亟會於道路，歌舞於市井爾。</span></p>
                          <p>                            東門之枌，宛丘之栩。子仲之子，婆娑其下。<br>
                            穀旦于差，南方之原。不績其麻，市也婆娑。<br>
                            穀旦于逝，越以鬷邁。視爾如荍，貽我握椒。</p>
                        <p class="style7">東門之枌三章，章四句。</p>
                          <p class="style6">衡門<br>
                          <span class="style7">衡門，誘僖公也。愿而無立志，故作是詩以誘掖其君也。</span></p>
                          <p>                            衡門之下，可以棲遲。泌之洋洋，可以樂飢。<br>
                            豈其食魚，必河之魴？豈其取妻，必齊之姜？<br>
                            豈其食魚，必河之鯉？豈其取妻，必宋之子？</p>
                        <p class="style7">衡門三章，章四句。</p>
                          <p class="style6">東門之池<br>
                          <span class="style7">東門之池，刺時也。疾其君子淫昏，而思賢女以配君子也。</span></p>
                          <p>                            東門之池，可以漚麻。彼美淑姬，可與晤歌。<br>
                            東門之池，可以漚紵。彼美淑姬，可與晤語。<br>
                            東門之池，可以漚菅。彼美淑姬，可與晤言。</p>
                        <p class="style7">東門之池三章，章四句。</p>
                          <p class="style6">東門之楊<br>
                          <span class="style7">東門之楊，刺時也。昏姻失時，男女多違。親迎，女猶有不至者也。</span></p>
                          <p>                            東門之楊，其葉牂牂。昏以為期，明星煌煌。<br>
                            東門之楊，其葉肺肺。昏以為期，明星晢晢。</p>
                        <p class="style7">東門之楊二章，章四句。</p>
                          <p class="style6">墓門<br>
                          <span class="style7">墓門，刺陳佗也。陳佗無良師傅，以至於不義，惡加於萬民焉。</span></p>
                          <p>                            墓門有棘，斧以斯之。夫也不良，國人知之。知而不已，誰昔然矣。<br>
                            墓門有梅，有鴞萃止。夫也不良，歌以訊之。訊予不顧，顛倒思予。</p>
                        <p class="style7">墓門二章，章六句。</p>
                          <p class="style6">防有鵲巢<br>
                          <span class="style7">防有鵲巢，憂讒賊也。宣公多信讒，君子憂懼焉。</span></p>
                          <p>                            防有鵲巢，邛有旨苕。誰侜予美？心焉忉忉。<br>
                            中唐有甓，邛有旨虉。誰侜予美？心焉惕惕。</p>
                        <p class="style7">防有鵲巢二章，章四句。</p>
                          <p class="style6">月出<br>
                          <span class="style7">月出，刺好色也。在位不好德而說美色焉。</span></p>
                          <p>                            月出皎兮，佼人僚兮。舒窈糾兮，勞心悄兮。<br>
                            月出皓兮，佼人懰兮。舒懮受兮，勞心慅兮。<br>
                            月出照兮，佼人燎兮。舒夭紹兮，勞心慘兮。</p>
                        <p class="style7">月出三章，章四句。</p>
                          <p class="style6">株林<br>
                          <span class="style7">株林，刺靈公也。淫乎夏姬，驅馳而往，朝夕不休息焉。</span></p>
                          <p>                            胡為乎株林？從夏南？匪適株林，從夏南！<br>
                            駕我乘馬，說于株野。乘我乘駒，朝食于株。</p>
                        <p class="style7">株林二章，章四句。</p>
                          <p class="style6">澤陂<br>
                          <span class="style7">澤陂，刺時也。言靈公君臣淫於其國，男女相說，憂思感傷焉。</span></p>
                          <p>                            彼澤之陂，有蒲與荷。有美一人，傷如之何！寤寐無為，涕泗滂沱。<br>
                            彼澤之陂，有蒲與蕑。有美一人，碩大且卷。寤寐無為，中心悁悁。<br>
                            彼澤之陂，有蒲菡萏。有美一人，碩大且儼。寤寐無為，輾轉伏枕。</p>
                          <p class="style7">澤陂三章，章六句。</p>
<hr>
                      