
<h5>詩經</h5>　　　<span class="style11">小雅 ‧ 南有嘉魚之什</span>
                              <hr>
                          <p class="style6">南有嘉魚<br>
                          <span class="style7">南有嘉魚，樂與賢也。太平之君子至誠，樂與賢者共之也。</span></p>
                              <p>                                南有嘉魚，烝然罩罩。君子有酒，嘉賓式燕以樂。<br>
                                南有嘉魚，烝然汕汕。君子有酒，嘉賓式燕以衎。<br>
                                南有樛木，甘瓠纍之。君子有酒，嘉賓式燕綏之。<br>
                                翩翩者鵻，烝然來思。君子有酒，嘉賓式燕又思。</p>
                              <p class="style7">南有嘉魚四章，章四句。</p>
                          <p class="style6">南山有臺<br>
                          <span class="style7">南山有臺，樂得賢也。得賢則能為邦家立太平之基矣。</span></p>
                              <p>                                南山有臺，北山有萊。樂只君子，邦家之基。樂只君子，萬壽無期。<br>
                                南山有桑，北山有楊。樂只君子，邦家之光。樂只君子，萬壽無疆。<br>
                                南山有杞，北山有李。樂只君子，民之父母。樂只君子，德音不已。<br>
                                南山有栲，北山有杻。樂只君子，遐不眉壽。樂只君子，德音是茂。<br>
                                南山有枸，北山有楰。樂只君子，遐不黃耇。樂只君子，保艾爾後。</p>
                              <p class="style7">南山有臺五章，章六句。</p>
                              <p class="style9">○由庚（今佚）<br>
                                ○崇丘（今佚）<br>
                                ○由儀（今佚）                                <br>
</p>
                          <p class="style6">蓼蕭<br>
                          <span class="style7">蓼蕭，澤及四海也。</span></p>
                              <p>                                蓼彼蕭斯，零露湑兮。既見君子，我心寫兮。燕笑語兮，是以有譽處兮。<br>
                                蓼彼蕭斯，零露瀼瀼。既見君子，為龍為光。其德不爽，壽考不忘。<br>
                                蓼彼蕭斯，零露泥泥。既見君子，孔燕豈弟。宜兄宜弟，令德壽豈。<br>
                                蓼彼蕭斯，零露濃濃。既見君子，鞗革忡忡。和鸞雝雝，萬福攸同。</p>
                              <p class="style7">蓼蕭四章，章六句。</p>
                          <p class="style6">湛露<br>
                          <span class="style7">湛露，天子燕諸侯也。</span></p>
                              <p>                                湛湛露斯，匪陽不晞。厭厭夜飲，不醉無歸。<br>
                                湛湛露斯，在彼豐草。厭厭夜飲，在宗載考。<br>
                                湛湛露斯，在彼杞棘。顯允君子，莫不令德。<br>
                                其桐其椅，其實離離。豈弟君子，莫不令儀。</p>
                              <p class="style7">湛露四章，章四句。</p>
                          <p class="style6">彤弓<br>
                          <span class="style7">彤弓，天子錫有功諸侯也。</span></p>
                              <p>                                彤弓弨兮，受言藏之。我有嘉賓，中心貺之。鐘鼓既設，一朝饗之。<br>
                                彤弓弨兮，受言載之。我有嘉賓，中心喜之。鐘鼓既設，一朝右之。<br>
                                彤弓弨兮，受言櫜之。我有嘉賓，中心好之。鐘鼓既設，一朝醻之。</p>
                              <p class="style7">彤弓三章，章六句。</p>
                          <p class="style6">菁菁者莪<br>
                          <span class="style7">菁菁者莪，樂育材也。君子能長育人材，則天下喜樂之矣。</span></p>
                              <p>                                菁菁者莪，在彼中阿。既見君子，樂且有儀。<br>
                                菁菁者莪，在彼中沚。既見君子，我心則喜。<br>
                                菁菁者莪，在彼中陵。既見君子，錫我百朋。<br>
                                汎汎楊舟，載沈載浮。既見君子，我心則休。</p>
                              <p class="style7">菁菁者莪四章，章四句。</p>
                          <p class="style6">六月<br>
                          <span class="style7">六月，宣王北伐也。鹿鳴廢，則和樂缺矣。四牡廢，則君臣缺矣。皇皇者華廢，則忠信缺矣。常棣廢，則兄弟缺矣。伐木廢，則朋友缺矣。天保廢，則福祿缺矣。采薇廢，則征伐缺矣。出車廢，則功力缺矣。杕杜廢，則師眾缺矣。魚麗廢，則法度缺矣。南陔廢，則孝友缺矣。白華廢，則廉恥缺矣。華黍廢，則蓄積缺矣。由庚廢，則陰陽失其道理矣。南有嘉魚廢，則賢者不安，下不得其所矣。崇丘廢，則萬物不遂矣。南山有臺廢，則為國之基隊矣。由儀廢，則萬物失其道理矣。蓼蕭廢，則恩澤乖矣。湛露廢，則萬國離矣。彤弓廢，則諸夏衰矣。菁菁者莪廢，則無禮儀矣。小雅盡廢，則四夷交侵，中國微矣。</span></p>
                              <p>                                六月棲棲，戎車既飭。四牡騤騤，載是常服。<br>
                                玁狁孔熾，我是用急。王于出征，以匡王國。</p>
                              <p>比物四驪，閑之維則。維此六月，既成我服。<br>
                                我服既成，于三十里。王于出征，以佐天子。</p>
                              <p>四牡脩廣，其大有顒。薄伐玁狁，以奏膚公。<br>
                                有嚴有翼，共武之服。共武之服，以定王國。</p>
                              <p>玁狁匪茹，整居焦穫。侵鎬及方，至于涇陽。<br>
                                織文鳥章，白旆央央。元戎十乘，以先啟行。</p>
                              <p>戎車既安，如輊如軒。四牡既佶，既佶且閑。<br>
                                薄伐玁狁，至于大原。文武吉甫，萬邦為憲。</p>
                              <p>吉甫燕喜，既多受祉。來歸自鎬，我行永久。<br>
                                飲御諸友，炰鼈膾鯉。侯誰在矣？張仲孝友。</p>
                              <p class="style7">六月六章，章八句。</p>
                          <p class="style6">采芑<br>
                          <span class="style7">采芑，宣王南征也。</span></p>
                              <p>                                薄言采芑，于彼新田，于此菑畝。方叔涖止，其車三千，師干之試。<br>
                                方叔率止，乘其四騏，四騏翼翼。路車有奭，簟茀魚服，鉤膺鞗革。</p>
                              <p>薄言采芑，于彼新田，于此中鄉。方叔涖止，其車三千，旂旐央央。<br>
                                方叔率止，約軝錯衡，八鸞瑲瑲。服其命服，朱芾斯皇，有瑲葱珩。</p>
                              <p>鴥彼飛隼，其飛戾天，亦集爰止。方叔涖止，其車三千，師干之試。<br>
                                方叔率止，鉦人伐鼓，陳師鞠旅。顯允方叔，伐鼓淵淵，振旅闐闐。</p>
                              <p>蠢爾蠻荊，大邦為讎。方叔元老，克壯其猶。方叔率止，執訊獲醜。<br>
                                戎車嘽嘽，嘽嘽焞焞，如霆如雷。顯允方叔，征伐玁狁，蠻荊來威。</p>
                              <p class="style7">采芑四章，章十二句。</p>
                          <p class="style6">車攻<br>
                          <span class="style7">車攻，宣王復古也。宣王能內修政事，外攘夷狄，復文武之竟土，修車馬、備器械，復會諸侯于東都，因田獵而選車徒焉。</span></p>
                              <p>                                我車既攻，我馬既同。四牡龐龐，駕言徂東。<br>
                                田車既好，四牡孔阜。東有甫草，駕言行狩。<br>
                                之子于苗，選徒嚻嚻。建旐設旄，搏獸于敖。<br>
                                駕彼四牡，四牡奕奕。赤芾金舄，會同有繹。<br>
                                決拾既佽，弓矢既調。射夫既同，助我舉柴。<br>
                                四黃既駕，兩驂不猗。不失其馳，舍矢如破。<br>
                                蕭蕭馬鳴，悠悠旆旌。徒御不驚，大庖不盈。<br>
                                之子于征，有聞無聲。允矣君子，展也大成。</p>
                              <p class="style7">車攻八章，章四句。</p>
                          <p class="style6">吉日<br>
                          <span class="style7">吉日，美宣王田也。能慎微接下，無不自盡，以奉其上焉。</span></p>
                              <p>                                吉日維戊，既伯既禱。田車既好，四牡孔阜。升彼大阜，從其群醜。<br>
                                吉日庚午，既差我馬。獸之所同，麀鹿麌麌。漆沮之從，天子之所。<br>
                                瞻彼中原，其祁孔有。儦儦俟俟，或群或友。悉率左右，以燕天子。<br>
                                既張我弓，既挾我矢。發彼小豝，殪此大兕。以御賓客，且以酌醴。</p>
                              <p class="style7">吉日四章，章六句。</p>
                              <hr>
                          