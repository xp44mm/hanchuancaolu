<h5>詩經</h5>　　　<span class="style11">國風 ‧ 鄭風</span>
                  （在今河南新鄭縣）
                    <hr>
                  <p class="style6">緇衣<br>
                  <span class="style7">緇衣，美武公也。父子並為周司徒，善於其職，國人宜之。故美其德，以明有國善善之功焉。 </span></p>
                  <p>緇衣之宜兮，敝，予又改為兮，適子之館兮，還，予授子之粲兮。<br>
                    緇衣之好兮，敝，予又改造兮，適子之館兮，還，予授子之粲兮。<br>
                    緇衣之蓆兮，敝，予又改作兮，適子之館兮，還，予授子之粲兮。</p>
                <p class="style7">緇衣三章，章四句。</p>
                  <p class="style6">將仲子<br>
                  <span class="style7">將仲子，刺莊公也。不勝其母，以害其弟。弟叔失道而公弗制；祭仲諫而公弗聽，小不忍以致大亂焉。</span></p>
                  <p>                    將仲子兮，無踰我里，無折我樹杞。<br>
                    豈敢愛之？畏我父母。仲可懷也，父母之言，亦可畏也。</p>
                  <p>將仲子兮，無踰我牆，無折我樹桑。<br>
                    豈敢愛之？畏我諸兄。仲可懷也，諸兄之言，亦可畏也。</p>
                  <p>將仲子兮，無踰我園，無折我樹檀。<br>
                    豈敢愛之？畏人之多言。仲可懷也，人之多言，亦可畏也。</p>
                <p class="style7">將仲子三章，章八句。</p>
                  <p class="style6">叔于田<br>
                  <span class="style7">叔于田，刺莊公也。叔處于京，繕甲治兵，以出于田，國人說而歸之。</span></p>
                  <p>                    叔于田，巷無居人。豈無居人？不如叔也，洵美且仁。<br>
                    叔于狩，巷無飲酒。豈無飲酒？不如叔也，洵美且好。<br>
叔適野，巷無服馬。豈無服馬？不如叔也，洵美且武。</p>
                <p class="style7">叔于田三章，章五句。</p>
                  <p class="style6">大叔于田<br>
                  <span class="style7">大叔于田，刺莊公也。叔多才而好勇，不義而得眾也。</span></p>
                  <p>                    大叔于田，乘乘馬，執轡如組，兩驂如舞。<br>
                    叔在藪，火烈具舉，襢裼暴虎，獻于公所。將叔無狃，戒其傷女。</p>
                  <p>叔于田，乘乘黃，兩服上襄，兩驂鴈行。<br>
                    叔在藪，火烈具揚，叔善射忌，又良御忌，抑磬控忌，抑縱送忌。</p>
                  <p>叔于田，乘乘鴇，兩服齊首，兩驂如手。<br>
                    叔在藪，火烈具阜，叔馬慢忌，叔發罕忌，抑釋掤忌，抑鬯弓忌。</p>
                <p class="style7">大叔于田三章，章十句。</p>
                  <p class="style6">清人<br>
                  <span class="style7">清人，刺文公也。高克好利而不顧其君，文公惡而欲遠之不能。使高克將兵而禦狄于竟，陳其師旅，翱翔河上。久而不召，眾散而歸，高克奔陳。公子素惡高克，進之不以禮，文公退之不以道，危國亡師之本，故作是詩也。</span></p>
                  <p>                    清人在彭，駟介旁旁，二矛重英，河上乎翱翔。<br>
                    清人在消，駟介麃麃，二矛重喬，河上乎逍遙。<br>
                    清人在軸，駟介陶陶，左旋右抽，中軍作好。</p>
                <p class="style7">清人三章，章四句。</p>
                <p class="style7"><span class="style6">羔裘</span><br>
                羔裘，刺朝也。言古之君子，以風其朝焉。</p>
                  <p>                    羔裘如濡，洵直且侯。彼其之子，舍命不渝。<br>
                    羔裘豹飾，孔武有力。彼其之子，邦之司直。<br>
                    羔裘晏兮，三英粲兮。彼其之子，邦之彥兮。</p>
                <p class="style7">羔裘三章，章四句。</p>
                  <p class="style6">遵大路<br>
                  <span class="style7">遵大路，思君子也。莊公失道，君子去之，國人思望焉。</span></p>
                  <p>                    遵大路兮，摻執子之袪兮。無我惡兮，不寁故也。<br>
                    遵大路兮，摻執子之手兮。無我魗兮，不寁好也。</p>
                <p class="style7">遵大路二章，章四句。</p>
                  <p class="style6">女曰雞鳴<br>
                  <span class="style7">女曰雞鳴，刺不說德也。陳古義以刺今不說德而好色也。</span></p>
                  <p>                    女曰雞鳴，士曰昧旦。子興視夜，明星有爛。將翱將翔，弋鳧與鴈。<br>
                    弋言加之，與子宜之。宜言飲酒，與子偕老。琴瑟在御，莫不靜好。<br>
                    知子之來之，雜佩以贈之；知子之順之，雜佩以問之；知子之好之，雜佩以報之。</p>
                <p class="style7">女曰雞鳴三章，章六句。</p>
                  <p class="style6">有女同車<br>
                  <span class="style7">有女同車，刺忽也。鄭人刺忽之不昏于齊。太子忽嘗有功于齊，齊侯請妻之。齊女賢而不取，卒以無大國之助，至於見逐，故國人刺之。</span></p>
                  <p>                    有女同車，顏如舜華。將翱將翔，佩玉瓊琚。彼美孟姜，洵美且都。<br>
                    有女同行，顏如舜英。將翱將翔，佩玉將將。彼美孟姜，德音不忘。</p>
                <p class="style7">有女同車二章，章六句。</p>
                  <p class="style6">山有扶蘇<br>
                  <span class="style7">山有扶蘇，刺忽也。所美非美然。</span></p>
                  <p>                    山有扶蘇，隰有荷華。不見子都，乃見狂且。<br>
                    山有橋松，隰有游龍。不見子充，乃見狡童。</p>
                <p class="style7">山有扶蘇二章，章四句。</p>
                  <p class="style6">蘀兮<br>
                  <span class="style7">蘀兮，刺忽也。君弱臣強，不倡而和也。</span></p>
                  <p>                    蘀兮蘀兮，風其吹女。叔兮伯兮，倡予和女。<br>
                    蘀兮蘀兮，風其漂女。叔兮伯兮，倡予要女。</p>
                <p class="style7">蘀兮二章，章四句。</p>
                  <p class="style6">狡童<br>
                  <span class="style7">狡童，刺忽也。不能與賢人圖事，權臣擅命也。</span></p>
                  <p>                    彼狡童兮，不與我言兮。維子之故，使我不能餐兮。<br>
                    彼狡童兮，不與我食兮。維子之故，使我不能息兮。</p>
                <p class="style7">狡童二章，章四句。</p>
                  <p class="style6">褰裳<br>
                  <span class="style7">褰裳，思見正也。狂童恣行，國人思大國之正己也。</span></p>
                  <p>                    子惠思我，褰裳涉溱。子不我思，豈無他人？狂童之狂也且！<br>
                    子惠思我，褰裳涉洧。子不我思，豈無他士？狂童之狂也且！</p>
                <p class="style7">褰裳二章，章五句。</p>
                  <p class="style6">丰<br>
                  <span class="style7">丰，刺亂也。昏姻之道缺，陽倡而陰不和，男行而女不隨。</span></p>
                  <p>                    子之丰兮，俟我乎巷兮，悔予不送兮。<br>
                    子之昌兮，俟我乎堂兮，悔予不將兮。<br>
                    衣錦褧衣，裳錦褧裳。叔兮伯兮，駕予與行。<br>
                    裳錦褧裳，衣錦褧衣。叔兮伯兮，駕予與歸。</p>
                <p class="style7">丰四章，二章章三句、二章章四句。</p>
                  <p class="style6">東門之墠<br>
                  <span class="style7">東門之墠，刺亂也。男女有不待禮而相奔者也。</span></p>
                  <p>                    東門之墠，茹藘在阪。其室則邇，其人甚遠。<br>
                    東門之栗，有踐家室。豈不爾思，子不我即。</p>
                <p class="style7">東門之墠二章，章四句。</p>
                  <p class="style6">風雨<br>
                  <span class="style7">風雨，思君子也。亂世則思君子，不改其度焉。</span></p>
                  <p>                    風雨淒淒，雞鳴喈喈。既見君子，云胡不夷？<br>
                    風雨瀟瀟，雞鳴膠膠。既見君子，云胡不瘳？<br>
                    風雨如晦，雞鳴不已。既見君子，云胡不喜？</p>
                <p class="style7">風雨三章，章四句。</p>
                  <p class="style6">子衿<br>
                  <span class="style7">子衿，刺學校廢也。亂世則學校不脩焉。</span></p>
                  <p>                    青青子衿，悠悠我心。縱我不往，子寧不嗣音？<br>
                    青青子佩，悠悠我思。縱我不往，子寧不來？<br>
                    挑兮達兮，在城闕兮。一日不見，如三月兮。</p>
                <p class="style7">子衿三章，章四句。</p>
                  <p class="style6">揚之水<br>
                  <span class="style7">揚之水，閔無臣也。君子閔忽之無忠臣良士，終以死亡而作是詩也。</span></p>
                  <p>                    揚之水，不流束楚。終鮮兄弟，維予與女。無信人之言，人實迋女。<br>
                    揚之水，不流束薪。終鮮兄弟，維予二人。無信人之言，人實不信。</p>
                <p class="style7">揚之水二章，章六句。</p>
                  <p class="style6">出其東門<br>
                  <span class="style7">出其東門，閔亂也。公子五爭，兵革不息，男女相棄，民人思保其室家焉。</span></p>
                  <p>                    出其東門，有女如雲；雖則如雲，匪我思存。縞衣綦巾，聊樂我員。<br>
                    出其闉闍，有女如荼；雖則如荼，匪我思且。縞衣茹藘，聊可與娛。</p>
                <p class="style7">出其東門二章，章六句。</p>
                  <p class="style6">野有蔓草<br>
                  <span class="style7">野有蔓草，思遇時也。君之澤不下流，民窮於兵革，男女失時，思不期而會焉。</span></p>
                  <p>                    野有蔓草，零露漙兮。有美一人，清揚婉兮。邂逅相遇，適我願兮。<br>
                    野有蔓草，零露瀼瀼。有美一人，婉如清揚。邂逅相遇，與子皆臧。</p>
                <p class="style7">野有蔓草二章，章六句。</p>
                  <p class="style6">溱洧<br>
                  <span class="style7">溱洧，刺亂也。兵革不息，男女相棄，淫風大行，莫之能救焉。</span></p>
                  <p>                    溱與洧，方渙渙兮。士與女，方秉蕑兮。女曰觀乎？士曰既且。<br>
                    且往觀乎洧之外，洵訏且樂。維士與女，伊其相謔，贈之以勺藥。</p>
                  <p>溱與洧，瀏其清矣。士與女，殷其盈矣。女曰觀乎？士曰既且。<br>
                    且往觀乎洧之外，洵訏且樂。維士與女，伊其將謔，贈之以勺藥。</p>
                  <p class="style7">溱洧二章，章十二句。</p>
<hr>
              