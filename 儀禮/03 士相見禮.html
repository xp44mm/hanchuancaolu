<h2>士相見禮</h2>
<p>士相見之禮。摯，冬用雉，夏用腒，左頭奉之。曰：「某也願見，無由達，某子以命命某見。」主人對曰：「某子命某見。吾子有辱。請吾子之就家也，某將走見。」賔對曰：「某不足以辱命，請終賜見。」主人對曰：「某不敢為儀，固請吾子之就家也，某將走見。」賔對曰：「某不敢為儀，固以請。」主人對曰：「某也固辭不得命，將走見。聞吾子稱摯，敢辭摯。」賔對曰：「某不以摯不敢見。」主人對曰：「某不足以習禮，敢固辭。」賔對曰：「某也不依於摯不敢見，固以請。」主人對曰：「某也固辭不得命。敢不敬從！」出迎于門外，再拜。賔荅再拜。主人揖，入門右。賔奉摯入門左。主人再拜，受。賔再拜送摯，出。主人請見。賔反見，退。主人送于門外，再拜。</p>
<p>主人復見之以其摯，曰：「曏者吾子辱，使某見。請還摯於將命者。」主人對曰：「某也旣得見矣，敢辭。」賔對曰：「某也非敢求見，請還摯于將命者。」主人對曰：「某也旣得見矣，敢固辭。」賔對曰：「某不敢以聞，固以請於將命者。」主人對曰：「某也固辭不得命，敢不從！」賔奉摯入。主人再拜受。賔再拜送摯，出。主人送于門外，再拜。士見於大夫，終辭其摯。於其入也，一拜其辱也。賔退，送再拜。</p>
<p>若甞為臣者，則禮辭其摯，曰：「某也辭不得命，不敢固辭。」賔入奠摯，再拜。主人荅壹拜。賔出，使擯者還其摯于門外，曰：「某也使某還摯。」賔對曰：「某也旣得見矣，敢辭。」擯者對曰：「某也命某：『某非敢為儀也。』敢以請。」賔對曰：「某也夫子之賤私，不足以踐禮，敢固辭。」擯者對曰：「某也使某：『不敢為儀也。』固以請。」賔對曰：「某固辭不得命，敢不從！」再拜，受。</p>
<p>下大夫相見以鴈，飾之以布，維之以索，如執雉。上大夫相見以羔，飾之以布，四維之結于面，左頭，如麛執之。如士相見之禮。始見于君，執摯至下，容彌蹙。庶人見於君，不為容，進退走。士、大夫則奠摯，再拜稽首。君荅壹拜。若他邦之人，則使擯者還其摯，曰：「寡君使某還摯。」賔對曰：「君不有其外臣，臣不敢辭。」再拜，稽首受。</p>
<p>凡燕見于君，必辯君之南面。若不得則正方。不疑君。君在堂，升見無方階，辯君所在。</p>
<p>凡言非對也，妥而後傳言。與君言，言使臣；與大人言，言事君；與老者言，言使弟子；與幼者言，言孝弟於父兄；與衆言，言忠信慈祥；與居官者言，言忠信。凡與大人言，始視面，中視抱，卒視面。毋改，衆皆若是。若父則遊目，毋上於面，毋下於帶。若不言，立則視足，坐則視膝。</p>
<p>凡侍坐於君子，君子欠伸，問日之早晏，以食具告。改居，則請退可也。夜侍坐，問夜，膳葷，請退可也。若君賜之食，則君祭先飯，徧甞膳，飲而俟。君命之食，然後食。若有將食者，則俟君之食。然後食。若君賜之爵，則下席再拜稽首，受爵升席，祭，卒爵，而俟君卒爵，然後授虛爵。退，坐取屨，隱辟而后屨。君為之興，則曰：「君無為興，臣不敢辭。」君若降送之，則不敢顧辭，遂出。大夫則辭：退，下，比及門。三辭。若先生異爵者請見之則辭。辭不得命，則曰：「某無以見，辭不得命，將走見，先見之。」</p>
<p>非以君命使，則不稱寡大夫。士則曰寡君之老。凡執幣者不趨，容彌蹙以為儀。執玉者則唯舒武，舉前曳踵。凡自稱於君，士、大夫則曰下臣，宅者在邦則曰市井之臣，在野則曰草茅之臣，庶人則曰刺草之臣，他國之人則曰外臣。</p>