<h5>儀禮</h5>　　　<span class="style11">士冠禮</span>
<hr>
<p>士冠禮。筮于庿門。主人玄冠朝服緇帶素韠，即位于門東，西面。有司如主人服，即位于西方，東面，北上。筮與席、所卦者，具饌于西塾。布席于門中闑西、閾外，西面。筮人執筴抽上韇兼執之，進受命於主人。宰自右少退，贊命。筮人許諾，右還即席坐，西面。卦者在左。卒筮，書卦，執以示主人。主人受眡反之。筮人還，東面。旅占卒，進告吉。若不吉，則筮遠日，如初儀。徹筮席，宗人告事畢。 主人戒賔，賔禮辭許。主人再拜，賔荅拜。主人退，賔拜送。前期三日，筮賔，如求日之儀。乃宿賔。賔如主人服，出門左，西面再拜。主人東面荅拜，乃宿賔。賔許。主人再拜，賔荅拜。主人退，賔拜送。宿贊冠者一人，亦如之。厥明夕，為期于庿門之外。主人立于門東。兄弟在其南，少退，西面，北上。有司皆如宿服，立于西方，東面，北上。擯者請期。宰告曰：「質明行事。」告兄弟及有司。告事畢。擯者告期于賔之家。夙興，設洗直于東榮，南北以堂深。水在洗東。</p>
<p>陳服于房中西墉下，東領，北上。爵弁服：纁裳，純衣，緇帶，韎韐。皮弁服：素積，緇帶，素韠。玄端：玄裳、黃裳、雜裳可也，緇帶，爵韠。緇布冠缺項，青組纓屬于缺；緇纚廣終幅，長六尺；皮弁笄、爵弁笄；緇組紘纁邊；同篋。櫛實于簞。蒲筵二。在南。側尊一甒醴，在服北。有篚實勺、觶、角柶。脯醢。南上。爵弁、皮弁、緇布冠，各一匴，執以待于西坫南，南面，東上；賔升則東面。主人玄端，爵韠，立于阼階下，直東序，西面。兄弟畢袗玄，立于洗東，西面，北上。擯者玄端，負東塾。將冠者采衣，紒，在房中，南面。賔如主人服，贊者玄端從之，立于外門之外。擯者告。主人迎出門左，西面再拜。賔荅拜。主人揖贊者，與賔揖，先入。每曲揖。至于庿門，揖入。三揖至于階，三讓。主人升，立于序端，西面。賔西序，東面。贊者盥于洗西，升，立于房中，西面，南上。主人之贊者筵于東序，少北，西面。將冠者出房，南面。贊者奠纚、笄、櫛于筵南端。賔揖將冠者，將冠者即筵坐。贊者坐，櫛，設纚。賔降。主人降。賔辭，主人對。賔盥卒，壹揖，壹讓，升。主人升，復初位。賔筵前坐，正纚，興，降西階一等。執冠者升一等，東面授賔。賔右手執項，左手執前，進，容，乃祝，坐如初，乃冠。興，復位。贊者卒。冠者興。賔揖之適房。服玄端、爵韠，出房，南面。賔揖之，即筵坐。櫛，設笄。賔盥，正纚如初，降二等，受皮弁，右執項，左執前，進，祝，加之如初，復位。贊者卒紘。興。賔揖之適房。服素積、素韠，容，出房，南面。賔降三等，受爵弁加之。服纁裳，韎韐。其他如加皮弁之儀。徹皮弁、冠、櫛、筵，入于房。筵于戶西，南面。贊者洗于房中，側酌醴，加柶覆之。面葉。賔揖冠者就筵。筵西，南面。賔受醴于戶東，加柶面枋，筵前，北面。冠者筵西拜受觶，賔東面荅拜。薦脯醢。冠者即筵坐，左執觶。右祭脯醢，以柶祭醴三，興，筵末坐，啐醴，建柶，興，降筵坐，奠觶拜，執觶興。賔荅拜。冠者奠觶于薦東，降筵，北面坐，取脯，降自西階，適東壁，北面見于母。母拜受。子拜送。母又拜。賔降，直西序，東面。主人降，復初位。冠者立于西階東，南面。賔字之。冠者對。賔出，主人送于庿門外，請醴賔。賔禮辭許。賔就次。冠者見於兄弟。兄弟再拜，冠者荅拜。見贊者，西面拜，亦如之。入見姑姊，如見母。乃易服，服玄冠、玄端、爵韠。奠摯見于君，遂以摯見於鄉大夫、鄉先生。乃醴賔以壹獻之禮。主人酬賔，束帛、儷皮。贊者皆與。贊冠者爲介。賔出，主人送于外門外，再拜。歸賔俎。</p>
<p>若不醴則醮，用酒。尊于房戶之閒，兩甒，有禁，玄酒在西，加勺，南枋。洗有篚在西，南順。始加，醮，用脯醢。賔降，取爵于篚。辭降如初。卒洗，升，酌。冠者拜受。賔荅拜如初。冠者升筵坐，左執爵，右祭脯醢，祭酒，興，筵末坐，啐酒，降筵拜。賔荅拜。冠者奠爵于薦東，立于筵西。徹薦、爵，筵、尊不徹。加皮弁如初儀，再醮攝酒。其他皆如初。加爵弁如初儀。三醮，有乾肉折俎，嚌之。其他如初。北面取脯見于母。若殺，則特豚，載合升，離肺實于鼎。設扃鼏。始醮如初。再醮，兩豆：葵菹、蠃醢；兩籩：栗、脯。三醮，攝酒如再醮，加俎，嚌之皆如初，嚌肺。卒醮，取籩脯以降，如初。若孤子，則父兄戒、宿。</p>
<p>冠之日，主人紒而迎賔，拜，揖，讓，立于序端。皆如冠主。禮於阼。凡拜，北面于阼階上。賔亦北面于西階上荅拜。若殺，則舉鼎陳于門外，直東塾，北面。若庶子，則冠于房外，南面，遂醮焉。冠者母不在，則使人受脯于西階下。戒賔曰：「某有子某，將加布於其首，願吾子之敎之也。」賔對曰：「某不敏，恐不能共事，以病吾子，敢辭。」主人曰：「某猶願吾子之終敎之也。」賔對曰：「吾子重有命，某敢不從！」宿曰：「某將加布於某之首，吾子將莅之，敢宿。」賔對曰：「某敢不夙興！」始加，祝曰：「令月吉日，始加元服。棄爾幼志，順爾成德。壽考惟祺，介爾景福。」再加曰：「吉月令辰，乃申爾服。敬爾威儀，淑慎爾德。眉壽萬年，永受胡福。」三加曰：「以歲之正，以月之令，咸加爾服。兄弟具在，以成厥德。黃耇無疆，受天之慶。」醴辭曰：「甘醴惟厚，嘉薦令芳。拜受祭之，以定爾祥。承天之休，壽考不忘。」醮辭曰：「旨酒旣清，嘉薦亶時。始加元服，兄弟具來。孝友時格，永乃保之。」再醮曰：「旨酒旣湑，嘉薦伊脯。乃申爾服，禮儀有序。祭此嘉爵，承天之祜。」三醮曰：「旨酒令芳，籩豆有楚。咸加爾服，肴升折俎。承天之慶，受福無疆。」字辭曰：「禮儀旣備，令月吉日，昭告爾字。爰字孔嘉，髦士攸冝。冝之于假，永受保之，曰伯某甫。」仲叔季，唯其所當。</p>
<p>屨，夏用葛。玄端黑屨，青絇、繶、純，純博寸。素積白屨，以魁柎之，緇絇、繶、純，純博寸。爵弁纁屨，黑絇、繶、純，純博寸。冬，皮屨可也。不屨繐履。記。冠義。始冠，緇布之冠也。大古冠布，齊則緇之。其緌也，孔子曰：「吾未之聞也。冠而敝之可也。」適子冠於阼，以著代也。醮於客位，加有成也。三加彌尊，論其志也。冠而字之，敬其名也。委貌，周道也；章甫，殷道也；毋追，夏后氏之道也。周弁，殷冔，夏收。三王共皮弁、素積。無大夫冠禮，而有其昬禮。古者五十而后爵，何大夫冠禮之有？公侯之有冠禮也，夏之末造也。天子之元子猶士也，天下無生而貴者也。繼世以立諸侯，象賢也。以官爵人，德之殺也。死而謚，今也。古者生無爵，死無謚。</p>
<hr>          
