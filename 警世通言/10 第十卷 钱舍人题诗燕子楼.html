<h2>第十卷：钱舍人题诗燕子楼</h2>
<p>烟花风景眼前休，此地仍传燕子楼。</p>
<p>鸳梦肯忘三月蕙？翠颦能省一生愁。</p>
<p>柘因零落难重舞，莲为单开不并头。</p>
<p>娇艳岂无黄壤瘗？至今人过说风流。</p>
<p>话说大唐自政治大圣大孝皇帝谥法太宗开基之后，至十二帝宪宗登位，凡一百九十三年，天下无事日久，兵甲生尘，刑具不用。时有礼部尚书张建封做官年久，恐妨贤路，遂奏乞骸骨归田养老。宪宗曰：“卿年齿未衰，岂宜退位？果欲避冗辞繁，敕镇青徐数载。”建封奏曰：“臣虽菲才，既蒙圣恩，自当竭力。”遂敕建封节制武宁军事，建封大喜。平昔爱才好客，既镇武宁，拣选才能之士，礼置门下。后房歌姬舞妓，非知书识礼者不用。</p>
<p>武宁有妓关盼盼，乃徐方之绝色也。但见：</p>
<p>歌喉清亮，舞态婆娑。调弦成合格新声，品竹作出尘雅韵。琴弹古调，棋覆新图。赋诗琢句，追风雅见于篇中，搦管丹青，夺造化生于笔下。</p>
<p>建封虽闻其才色无双，缘到任之初，未暇召于樽俎之间。忽一日，中书舍人白乐天，名居易，自长安来，宣谕兖郓，路过徐府，乃建封之故人也。喜乐天远来，遂置酒邀饮于公馆，只见：</p>
<p>幕卷流苏，帘垂朱箔。瑞脑烟喷宝鸭，香醪光溢琼壶。果劈天浆，食烹异味。绮罗珠翠，列两行粉面梅妆；脆管繁音，奏一派新声雅韵。遍地舞裀铺蜀锦，当筵歌拍按红牙。</p>
<p>当时酒至数巡，食供两套，歌喉少歇，舞袖亦停。忽有一妓，抱胡琴立于筵前，转袖调弦，独奏一曲，纤手斜拈，轻敲慢按。满座清香消酒力，一庭雅韵爽烦襟。须臾弹彻韶音，抱胡琴侍立。建封与乐天俱喜调韵清雅，视其精神举止，但见花生丹脸，水剪双眸，意态天然，迥出伦辈。回视其馀诸妓，粉黛如土。遂呼而问曰：“孰氏？”其妓斜抱胡琴，缓移莲步，向前对曰：“贱妾关盼盼也。”建封喜不自胜，笑谓乐天曰：“彭门乐事，不出于此。”乐天曰：“似此佳人，名达帝都，信非虚也！”建封曰：“诚如舍人之言，何惜一诗赠之？”乐天曰：“但恐句拙，反污丽人之美。”盼盼据卸胡琴，掩袂而言：“妾姿质丑陋，敢烦珠玉？若果不以猥贱见弃，是微躯随雅文不朽，岂胜身后之荣哉！”乐天喜其黠慧，遂口吟一绝：</p>
<p>凤拨金钿砌，檀槽后带垂。醉娇无气力，风袅牡丹枝。</p>
<p>盼盼拜谢乐天曰：“贱妾之名，喜传于后世，皆舍人所赐也。”于是宾主欢洽，尽醉而散。翌日乐天车马东去。自此建封专宠盼盼，遂于府第之侧，择佳地创建一楼，名曰“燕子楼”，使盼盼居之。建封治政之暇，轻车潜往，与盼盼宴饮；交飞玉斝，共理笙簧，璨锦相偎，鸾衾共展。绮窗唱和，指花月为题，绣阁论情，对松筠为誓。歌笑管弦，情爱方浓。不幸彩云易散，皓月难圆。建封染病，盼盼请医调治，服药无效，问卜无灵，转加沉重而死。子孙护持灵柩，归葬北邙，独弃盼盼于燕子楼中。香消衣被，尘满琴筝，沉沉朱户长扃，悄悄翠帘不卷。盼盼焚香指天誓曰：“妾妇人，无他计报尚书恩德，请落发为尼，诵佛经资公冥福，尽此一世，誓不再嫁。”遂闭户独居，凡十换星霜，人无见面者。乡党中有好事君子，慕其才貌，怜其孤苦，暗暗通书，以窥其意。盼盼为诗以代柬答，前后积三百馀首，编缀成集，名曰《燕子楼集》，镂板流传于世。</p>
<p>忽一日，金风破暑，玉露生凉，雁字横空，蛩声喧草。寂寥院宇无人，静锁一天秋色。盼盼倚栏长叹，独言曰：“我作之诗，皆诉愁苦，未知他人能晓我意否？”沉吟良久，忽想翰林白公必能察我，不若赋诗寄呈乐天，诉我衷肠，必表我不负张公之德。遂作诗三绝，缄封付老苍头，驰赴西洛，诣白公投下。白乐天得诗，启缄展视，其一曰：</p>
<p>北邙松柏锁愁烟，燕子楼人思悄然。</p>
<p>因埋冠剑歌尘散，红袖香消二十年。</p>
<p>其二曰：</p>
<p>适看鸿雁岳阳回，又睹玄禽送社来。</p>
<p>瑶瑟玉箫无意绪，任从蛛网结成灰。</p>
<p>其三曰：</p>
<p>楼上残灯伴晓霜，独眠人起合欢床。</p>
<p>相思一夜知多少？地角天涯不是长。</p>
<p>乐天看毕，叹赏良久。不意一妓女能守节操如此，岂可弃而不答？亦和三章以嘉其意，遣老苍头驰归。盼盼接得，拆开视之，其一曰：</p>
<p>钿晕罗衫色似烟，一回看着一潸然。</p>
<p>自从不舞《霓裳曲》，叠在空箱得几年？</p>
<p>其二曰：</p>
<p>今朝有客洛阳回，曾到尚书冢上来。</p>
<p>见说白杨堪作柱，争交红粉不成灰。</p>
<p>其三曰：</p>
<p>满帘明月满庭霜，被冷香销拂卧床。</p>
<p>燕子楼前清夜雨，秋来只为一人长。</p>
<p>盼盼吟玩久之，虽获骊珠和璧，未足比此诗之美。笑谓侍女曰：“自此之后，方表我一点真心。”正欲藏之箧中，见纸尾淡墨题小字数行，遂复展看，又有诗一首：</p>
<p>黄金不惜买蛾眉，拣得如花只一枝。</p>
<p>歌舞教成心力尽，一朝身死不相随。</p>
<p>盼盼一见此诗，愁锁双眉，泪盈满脸，悲泣哽咽，告侍女曰：“向日尚书身死，我恨不能自缢相随，恐人言张公有随死之妾，使尚书有好色之名，是玷公之清德也。我今苟活以度朝昏，乐天不晓，故作诗相讽。我今不死，谤语未息。”遂和韵一章云：</p>
<p>独宿空楼敛恨眉，身如春后败残枝。</p>
<p>舍人不解人深意，讽道泉台不去随。</p>
<p>书罢掷笔于地，掩面长吁。久之拭泪告侍女曰：“我无计报公厚德，惟坠楼一死，以表我心。”道罢，纤手紧褰绣袂，玉肌斜靠雕栏，有心报德酬恩，无意偷生苟活，下视高楼，踊跃奋身一跳。侍女急拽衣告曰：“何事自求横夭？”盼盼曰：“一片诚心，人不能表，不死何为？”侍女劝曰：“今损躯报德，此心虽佳，但粉骨碎身，于公何益？且遗老母，使何人侍养？”盼盼沉吟久之曰：“死既不能，惟诵佛经，祝公冥福。”自此之后，盼盼惟食素饭一盂，闭阁焚香，坐诵佛经，虽比屋未尝见面。久之鬓云懒掠，眉黛慵描，倦理宝瑟瑶琴，厌对鸳衾凤枕。不施朱粉，似春归欲谢庾岭梅花；瘦损腰肢，如秋后消疏隋堤杨柳。每遇花辰月夕，感旧悲哀，寝食失常。不幸寝疾，伏枕月馀，遽尔不起。老母遂卜吉葬于燕子楼后。</p>
<p>盼盼既死，不二十年间，而建封子孙，亦散荡消索。盼盼所居燕子楼遂为官司所占。其地近郡圃，因其形势改作花园，为郡将游赏之地。星霜屡改，岁月频迁，唐运告终，五代更伯。当周显德之末，天水真人承运而兴，整顿朝纲，经营礼法。顾视而妖氛寝灭，指挥而宇宙廓清。至皇宋二叶之时，四海无犬吠之警。当时有中书舍人钱易，字希白，乃吴越王钱镠之后裔也。文行诗词，独步朝野，久住紫薇，意欲一历外任。遂因奏事之暇，上章奏曰：“臣久据词掖，无毫发之功，乞一小郡，庶竭驽骀！”上曰：“青鲁地腴人善，卿可出镇彭门。”遂除希白节制武宁军，希白得旨谢恩。下车之日，宣扬皇化，整肃条章；访民瘼于井邑，察冤枉于囹圄；屈己待人，亲耕劝农；宽仁惠爱，劝化凶顽，悉皆奉业守约，廉谨公平。听政月馀，节届清明。既在暇日，了无一事，因独步东阶。天气乍暄，无可消遣，遂呼苍头前导，闲游圃中。但见：</p>
<p>晴光霭霭，淑景融融，小桃绽妆脸红深，嫩柳袅宫腰细软。幽亭雅榭，深藏花圃阴中，画舫兰桡，稳缆回塘岸下。莺贪春光时时语，蝶弄晴光扰扰飞。</p>
<p>希白信步，深入芬芳，纵意游赏。到红紫丛中，忽有危楼飞槛，映远横空，基址孤高，规模壮丽。希白举目仰观，见画栋下有牌额，上书“燕子楼”三字。希白曰：“此张建封宠盼盼之处，岁月累更，谁谓遗踪尚在。”遂摄衣登梯，径上楼中，但见：</p>
<p>画栋栖云，雕梁耸汉，视四野如窥目下，指万里如睹掌中。遮风翠幕高张，蔽日疏帘低下。移踪但觉烟霄近，举目方知宇宙宽。希白倚栏长叹言曰：“昔日张公清歌对酒，妙舞邀宾，百岁既终，云消雨散，此事自古皆然，不足感叹。但惜盼盼本一娼妓，而能甘心就死，报建封厚遇之恩，虽烈丈夫何以加此！何事乐天诗中，犹讥其不随建封而死？实怜守节十馀年，自洁之心，泯没不传。我既知本末，若缄口不为褒扬，盼盼必抱怨于地下。”即呼苍头磨墨，希白染毫，作古调长篇，书于素屏之上，其词曰：</p>
<p>人生百岁能几日？荏苒光阴如过隙。</p>
<p>樽中有酒不成欢，身后虚名又何益？</p>
<p>清河太守真奇伟，曾向春风种桃李。</p>
<p>欲将心事占韶华，无奈红颜随逝水。</p>
<p>佳人重义不顾生，感激深恩甘一死。</p>
<p>新诗寄语三百篇，贯串风骚洗沐耳。</p>
<p>清楼十二横霄汉，低下珠帘锁双燕。</p>
<p>娇魂媚魄不可寻，尽把阑干空倚遍。</p>
<p>希白题罢，朗吟数过，忽有清风袭人，异香拂面。希白大惊，此非花气，自何而来？方疑讶间，见素屏后有步履之声。希白即转屏后窥之，见一女子，云浓绀发，月淡修眉，体欺瑞雪之容光，脸夺奇花之艳丽，金莲步稳，束素腰轻。一见希白，娇羞脸黛，急挽金铺，平掩其身，虽江梅之映雪，不足比其风韵。希白惊讶，问其姓氏。此女舍金铺，掩袂向前，叙礼而言曰：“妾乃守园老吏之女也。偶因令节，闲上层楼，忽值公相到来，妾荒急匿身于此，以蔽丑恶。忽闻诵吊盼盼古调新词，使妾闻之，如获珠玉，遂潜出听于素屏之后，因而得面台颜。妾之行藏，尽于此矣。”希白见女子容颜秀丽，词气清扬，喜悦之心，不可言喻。遂以言挑之曰：“听子议论，想必知音。我适来所作长篇，以为何如？”女曰：“妾门品虽微，酷喜吟咏，闻适来所诵篇章，锦心绣口，使九泉衔恨之心，一旦消释。”希白又闻此语，愈加喜悦曰：“今日相逢，可谓佳人才子，还有意无？”女乃款容正色，掩袂言曰：“幸君无及于乱，以全贞洁之心。惟有诗一首，仰酬厚意。”遂于袖中取彩笺一幅上呈。希白展看其诗曰：</p>
<p>人去楼空事已深，至今惆怅乐天吟。</p>
<p>非君诗法高题起，谁慰黄泉一片心？</p>
<p>希白读罢，谓女子曰：“尔既能诗，决非园吏之女，果何人也？”女曰：“君详诗意，自知贱妾微踪，何必苦问？”</p>
<p>希白春心荡漾，不能拴束，向前拽其衣裾，忽闻槛竹敲窗，惊觉，乃一枕游仙梦，伏枕于书窗之下。但见炉烟尚袅，花影微欹，院宇沉沉，方当日午。希白推枕而起，兀坐沉思，“梦中所见者，必关盼盼也。何显然如是？千古所无，诚为佳梦。”反覆再三叹曰：“此事当作一词以记之。”遂成《蝶恋花》词，信笔书于案上，词曰：</p>
<p>一枕闲欹春昼午，梦入华胥，邂逅飞琼侣。娇态翠颦愁不语，彩笺遗我新奇句。</p>
<p>几许芳心犹未诉，风竹敲窗，惊散无寻处。惆怅楚云留不住，断肠凝望高唐路。</p>
<p>墨迹未干，忽闻窗外有人鼓掌作拍，抗声而歌，调清韵美，声入帘栊。希白审听窗外歌声，乃适所作《蝶恋花》词也。希白大惊曰：“我方作此词，何人早已先能歌唱？”遂启窗视之，见其人顶翠冠珠珥，玉佩罗裙，向苍苍太湖石畔，隐珊珊翠竹丛中，绣鞋不动芳尘，琼裾风飘袅娜。希白仔细定睛看之，转柳穿花而去。希白叹异，不胜惆怅。后希白官至尚书，惜军爱民，百姓赞仰，一夕无病而终，这是后话。正是：</p>
<p>一首新词吊丽容，贞魂含笑梦相逢。</p>
<p>虽为翰苑名贤事，编入稗官小史中。</p>