<h2>孫生</h2>
<p>孫生，娶故家女辛氏。初入門，為窮袴，多其帶，渾身糾纏甚密，拒男子不與共榻。牀頭常設錐簪之器以自衛。孫屢被刺剟，因就別榻眠。月餘，不敢問鼎。即白晝相逢，女未嘗假以言笑。同窗某知之，私謂孫曰：「夫人能飲否？」答云：「少飲。」某戲之曰：「僕有調停之法，善而可行。」問：「何法？」曰：「以迷藥入酒，給使飲焉，則惟君所為矣。」孫笑之，而陰服其策良。詢之醫家，敬以酒煮烏頭，置案上。入夜，孫釃別酒，獨酌數觥而寢。如此三夕，妻終不飲。</p>
<p>一夜，孫臥移時，視妻猶寂坐，孫故作齁聲；妻乃下榻，取酒煨爐上。孫竊喜。既而滿飲一盃；又復酌，約盡半杯許，以其餘仍內壺中，拂榻遂寢。久之無聲，而燈惶煌尚未滅也。疑其尚醒，故大呼：「錫檠鎔化矣！」妻不應，再呼仍不應。白身往視，則醉睡如泥。啟衾潛入，層層斷其縛結。妻固覺之，不能動，亦不能言，任其輕薄而去。既醒，惡之，投繯自縊。孫夢中聞喘吼聲，起而奔視，舌已出兩寸許。大驚，斷索，扶榻上，踰時始蘇。孫自此殊厭恨之，夫妻避道而行，相逢則各俯其首。積四五年，不交一語。妻或在室中，與他人嬉笑；見夫至，色則立變，凜如霜雪。孫嘗寄宿齋中，經歲不歸；即強之歸，亦面壁移時，默然就枕而已。父母甚憂之。</p>
<p>一日，有老尼至其家，見婦，亟加贊譽。母不言，但有浩歎。尼詰其故，具以情告。尼曰：「此易事耳。」母喜曰：「倘能回婦意，當不靳酬也。」尼窺室無人，耳語曰：「購春宮一幀，三日後，為若厭之。」尼去，母即購以待之。三日，尼果來。囑曰：「此須甚密，勿令夫婦知。」乃翦下圖中人，又鍼三枚、艾一撮，並以素紙包固，外繪數畫如蚓狀，使母賺婦出，竊取其枕，開其縫而投之；已而仍合之，返歸故處。尼乃去。至晚，母強子歸宿。媼往竊聽。二更將殘，聞婦呼孫小字，孫不答。少間，婦復語，孫厭氣作惡聲。質明，母入其室，見夫婦面首相背，知尼之術誣也。呼子於無人處，委諭之。孫聞妻名，便怒，切齒。母怒罵之，不顧而去。越日，尼來，告之罔效。尼大疑。媼因述所聽。尼笑曰：「前言婦憎夫，故偏厭之。今婦意已轉，所未轉者男耳。請作兩制之法，必有驗。」母從之，索子枕如前緘置訖，又呼令歸寢。更餘，猶聞兩榻上皆有轉側聲，時作咳，都若不能寐。久之，聞兩人在一牀上唧唧語，但隱約不可辨。將曙，猶聞嬉笑，吃吃不絕。媼以告母。母喜，尼來，厚饋之。</p>
<p>孫由是琴瑟和好。生一男兩女，十餘年從無角口之事。同人私問其故。笑曰：「前此顧影生怒，後此聞聲而喜，自亦不解其何心也。」</p>
<p>異史氏曰：「移憎而愛，術亦神矣。然能令人喜者，亦能令人怒，術人之神，正術人之可畏也。先哲云：『六婆不入門。』有見矣夫！」</p>