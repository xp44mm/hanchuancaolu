<h2>董生</h2>
<p>董生，字遐思，青州之西鄙人。冬月薄暮，展被於榻而熾炭焉。方將篝燈，適友人招飲，遂扃戶去。至友人所，座有醫人，善太素脈，遍診諸客，末顧王生九思及董曰：「余閱人多矣，脈之奇，無如兩君者，貴脈而有賤兆，壽脈而有促徵。此非鄙人所敢知也，然而董君實甚。」共驚問之，曰：「某至此，亦窮於術，未敢臆決，願兩君自慎之。」二人初聞，甚駭，既以為模棱語，置不為意。</p>
<p>半夜董歸，見齋門虛掩，大疑，醺中自憶，必去時忙促，故忘扃鍵。入室，未遑爇火，先以手入衾中，探其溫否？纔一探入，則膩有臥人，大愕，斂手，急火之，竟為姝麗，韶顏稚齒，神仙不殊。狂喜，戲探下體，則毛尾修然，大懼，欲遁。女已醒，出手捉生臂，問君何往？董益懼，戰栗哀求，願仙人憐恕。女笑曰：「何所見而仙我？」董曰：「我不畏首而畏尾。」女又笑曰：「君誤矣。尾於何有？」引董手，強使復探，則髀肉如脂，尻骨童童。笑曰：「何如？君醉態朦朧，不知所見伊何，遂誣人若此。」董固喜其麗，至此益惑，反自咎適然之錯，然疑其所來無因。女曰：「君不憶東鄰之黃髮女乎？屈指移居者，已十年矣。爾時我未笄，君垂髫也。」董恍然曰：「卿周氏之阿瑣耶？」女曰：「是矣。」董曰：「卿言之，我髣髴憶之。十年不見，遂苗條若此，然何遽能來？」女曰：「妾適癡郎四五年，翁姑相繼逝，又不幸為文君，剩妾一身，煢無所倚。憶孩時相識者惟君，故勉來相就。入門已暮，邀飲者適至，遂潛隱以待君歸。待之既久，足冰肌栗，故借被以自溫耳，幸勿見疑。」董喜，解衣共寢，意殊自得。月餘，漸羸瘦，家人怪問，輒言不自知。久之，面目益支離，乃懼，復造善脈者診之。醫曰：「此妖脈也。前日之死徵驗矣，疾不可為也。」董大哭，不去，醫不得已，為之鍼手灸臍而贈以藥，囑曰：「如有所遇，力絕之。」董亦自危。既歸，女笑要之，拂然曰：「勿復相糾纏，我行且死。」走不顧。女大慚，亦怒曰：「汝尚欲生耶！」至夜，董服藥獨寢，甫交睫，夢與女交，醒已遺矣。益恐，移寢於內，妻子火守之，夢如故，窺女子，已失所在。積數日，董嘔血斗餘而死。</p>
<p>王九思在齋中，見一女子來，悅其美而私之，詰所自，曰：「妾，遐思之鄰也，渠舊與妾善，不意為狐惑而死。此輩妖氣可畏，讀書人宜慎相防。」王益佩之，遂相歡待。居數日，迷罔病瘠，忽夢董曰：「與君好者，狐也。殺我矣，又欲殺我友。我已訴之冥府，洩此幽憤。七日之夜，當炷香室外，勿忘卻。」醒而異之，謂女曰：「我病甚，恐將委溝壑，或勸勿室也。」女曰：「命當壽，室亦生；不壽，不室亦死也。」坐與調笑，王心不能自持，又亂之。已而悔之，而不能絕。及暮，插香戶上，女來，拔棄之。夜又夢董來，讓其違囑。次夜，暗囑家人，俟寢後潛炷之。女在榻上，忽驚曰：「又置香耶！」王言不知。女急起，得香又折滅之，入曰：「誰教君為此者？」王曰：「或室人憂病，信巫家作厭禳耳。」女徬徨不樂。家人潛窺香滅，又炷之，女忽歎曰：「君福澤良厚。我誤害遐思而奔子，誠我之過，我將與彼就質於冥曹。君如不忘夙好，勿壞我皮囊也。」逡巡下榻，仆地而死，燭之，狐也。猶恐其活，遽呼家人，剝其革而懸焉。王病甚，見狐來，曰：「我訴諸法曹，法曹謂董君見色而動，死當其罪；但咎我不當惑人，追金丹去，復令還生。皮囊何在？」曰：「家人不知，已脫之矣。」狐慘然曰：「余殺人多矣，今死已晚，然忍哉君乎！」恨恨而去。王病幾危，半年乃瘥。</p>