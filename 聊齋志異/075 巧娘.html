<h2>巧娘</h2>
<p>廣東有縉紳傅氏，年六十餘，生一子，名廉，甚慧，而天閹。十七歲，陰裁如蠶，遐邇聞知，無妻以女，自分宗緒已絕，晝夜憂怛，而無如何。廉從師讀，師偶他出，適門外有猴戲者，廉觀之，廢學焉。度師將至而懼，遂亡去。離家數里，見一白衣女郎，偕小婢出其前，女一回首，妖麗無比，蓮步蹇緩，廉趨過之。女回顧婢曰：「試問郎君，得毋欲如瓊否？」婢果呼問，廉詰其何為，女曰：「倘之瓊也，有尺一書，煩便道寄里門。老母在家，亦可為東道主。」廉出本無定向，念浮海亦得，因諾之。女出書付婢，婢轉付生，問其姓名居里，云：「華姓，居秦女村，去北郭三四里。」</p>
<p>生附舟便去，至瓊州北郭，日已曛暮，問秦女村，迄無知者。望北行四五里，星月已燦，芳草迷目，曠無逆旅，窘甚。見道側一墓，思欲傍墳棲止，懼虎狼，因攀樹猱升，蹲踞其上。聽松聲謖謖，宵蟲哀奏，中心忐忑，悔念如燒。忽聞人聲在下，俯瞰之，庭院宛然，一麗人坐石上，雙鬟挑畫燭，分侍左右。麗人左顧曰：「今夜月白星疏，華姑所贈團茶，可烹一琖，賞此良夜。」生意其鬼魅，毛髮森豎，不敢少息。忽婢子仰視曰：「樹上有人。」女驚起，曰：「何處大膽兒，暗來窺人！」生大懼，無所逃隱，遂盤旋下，伏地乞宥。女近臨一諦，反恚為喜，曳與並坐。睨之，年可十七八，姿態豔絕，聽其言亦非土音。問郎何之，答云為人作寄書郵。女曰：「野多暴客，露宿可虞。不嫌蓬蓽，願就稅駕。」邀生入室，惟一榻，命婢展兩被其上，生自慚形穢，願在下牀。女笑云：「佳客相逢，女元龍何敢高臥？」生不得已，遂與共榻，而惶恐不敢自舒。未幾，女暗中以纖手探入，輕捻脛股，生偽寐，若不覺知。又未幾，啟衾入，搖生，迄不動，女便下探隱處，乃停手悵然，悄悄出衾去。俄隱聞哭聲，生惶愧，無以自容，恨天公之缺陷而已。女呼婢篝燈，婢見啼痕，驚問所苦，女搖首曰：「我自歎吾命耳。」婢立榻前，耽望顏色。女曰：「可喚郎醒，遣放去。」生聞之，倍益慚怍，且懼宵半，茫茫無所復之。</p>
<p>籌念間，一婦人排闥入，婢曰華姑來，微窺之，年約五十餘，猶風格。見女未睡，便致詰問，女未答。又視榻上有臥者，遂問共榻何人，婢代答夜一少年郎寄此宿。婦笑曰：「不知巧娘諧花燭。」見女涕淚未乾，驚曰：「合巹之夕，悲涕不倫，將勿郎君粗暴也？」女不言，益悲。婦欲捋衣視生，一振衣，書落榻上，婦取視，駭曰：「我女筆意也。」拆讀歎咤。女問之，婦云：「是三兒家報，言吳郎已死，煢無所依，且為奈何？」女曰：「彼固云為人寄書，幸不遣之去。」婦呼生起，究詢書所自來，生備述之。婦曰：「遠煩寄書，當何以報？」又熟視生，笑問何迕巧娘，生言不自知罪。又詰女，女歎曰：「自憐生適閹寺，沒奔椓人，是以悲耳。」婦顧生曰：「慧黠兒固雄而雌者耶？是我之客，不可久溷他人。」遂導生於東廂，探手於袴而驗之，笑曰：「無怪巧娘零涕，然幸有根蒂，猶可為力。」挑燈遍翻箱簏，得黑丸，授生，令即吞下，祕囑勿吪，乃出。生獨臥籌思，不知藥醫何症。比五更初醒，覺臍下熱氣一縷，直沖隱處，蠕蠕然似有物垂股際；自探之，身已偉男。心驚喜，如乍膺九錫。櫺色才分，婦即入，以炊餅納生室，叮囑耐坐，反關其戶。出語巧娘曰：「郎有寄書勞，將留召三娘來，與訂姊妹交。且復閉置，免人厭惱。」乃出門去。</p>
<p>生迴旋無聊，時近門隙，如鳥窺籠，望見巧娘，輒欲招呼自呈，慚訥而止。延至夜分，婦始攜女歸，發扉曰：「悶煞郎君矣！三娘可來拜謝。」途中人逡巡入，向生斂衽，婦命相呼以兄妹，巧娘笑云：「姊妹亦可。」並出堂中，團坐置飲，飲次，巧娘戲問寺人亦動心佳麗否？生曰：「跛者不忘履，盲者不忘視。」相與粲然。巧娘以三娘勞頓，迫令安置，婦顧三娘，俾與生俱，三娘羞暈不行。婦曰：「此丈夫而巾幗者，何畏之？」敦促偕去，私囑生曰：「陰為吾婿，陽為吾子可也。」生喜，捉臂登牀，發硎新試，其快可知。既於枕上問女：「巧娘何人？」曰：「鬼也。才色無匹，而時命蹇落。適毛家小郎子，病閹，十八歲而不能人，因邑邑不暢，齎恨入冥。」生驚，疑三娘亦鬼，女曰：「實告君，妾非鬼，狐耳。巧娘獨居無偶，我母子無家，借廬棲止。」生大愕，女云：「勿懼，雖故鬼狐，非相禍者。」由此日共談讌。雖知巧娘非人，而心愛其娟好，獨恨自獻無隙。生蘊藉，善諛噱，頗得巧娘憐。</p>
<p>一日，華氏母子將他往，復閉生室中。生悶氣，遶屋隔扉呼巧娘，巧娘命婢歷試數鑰，乃得啟。生附耳請間，巧娘遣婢去，生挽就寢榻，偎向之。女戲掬臍下，曰：「惜可兒此處闕然。」語未竟，觸手盈握，驚曰：「何前之渺渺，而遽纍然！」生笑曰：「前羞見客，故縮；今以誚謗難堪，聊作蛙怒耳。」遂相綢繆。已而恚曰：「今乃知閉戶有因。昔母子流蕩無所，假廬居之。三娘從學刺繡，妾曾不少祕惜，乃妒忌如此。」生勸慰之，且以情告，巧娘終銜之。生曰：「密之，華姑囑我嚴。」語未及已，華姑掩入，二人遑遽方起。華姑瞋目，問誰啟扉，巧娘笑逆自承，華姑益怒，聒絮不已。巧娘故哂曰：「阿姥亦大笑人，是丈夫而巾幗者，何能為？」三娘見母與巧娘苦相抵，意不自安，以一身調停兩間，始各拗怒為喜。巧娘言雖憤烈，然自是屈意事三娘，但華姑晝夜防閑，兩情不得自展，眉目含情而已。</p>
<p>一日，華姑謂生曰：「吾兒姊妹皆已奉事君，念居此非計，君宜歸告父母，早訂永約。」即治裝促生行。二女相向，容顏悲惻，而巧娘尤不可堪，淚滾滾如斷貫珠，殊無已時。華姑排止之，便曳生出，至門外，則院宇無存，但見荒冢。華姑送至舟上，曰：「君行後，老身攜兩兒僦屋於貴邑。倘不忘夙好，李氏廢園中，可待親迎。」生乃歸。時傅翁覓子不得，正切焦慮，見子歸，喜出非望。生略述崖末，兼致華氏之約。父曰：「妖言何足聽信？汝尚能生還者，徒以閹廢故，不然死矣！」生曰：「彼雖異物，情亦猶人，況又慧麗，娶之，亦不為戚黨笑。」父不言，但嗤之，生乃退。而技癢，不安其分，輒私婢，漸至白晝宣淫，意欲炫聞翁媼。</p>
<p>一日，為小婢所窺，奔告母，母不信，薄觀之，始駭。呼婢研究，盡得其狀，喜極，逢人宣暴，以示子不閹。將論婚於世族，生私白母非華氏不娶。母曰：「世不乏美婦人，何必鬼物？」生曰：「兒非華姑，無以知人道，背之不祥。」傅翁從之，遣一僕一嫗往覘之，出東郭四五里，尋李氏園，見敗垣竹樹中，縷縷有炊煙。嫗下乘，直造其闥，則母子拭几濯溉，似有伺，嫗拜致主命。見三娘，驚曰：「此即吾家小主婦耶？我見猶憐，何怪公子魂思而夢繞之。」便問阿姊，華姑歎曰：「是我假女，三日前，忽殂謝去。」因以酒食餉嫗及僕。嫗歸，備道三娘容止，父母皆喜。末陳巧娘死耗，生惻然欲涕。親迎之夜，見華姑親問之，笑云：「已投生北地矣。」生欷歔久之。迎三娘歸，而終不能忘情巧娘，凡有自瓊來者，必召見問之。</p>
<p>或言秦女墓夜聞鬼哭，生詫其異，入告三娘。三娘沉吟良久，泣下曰：「妾負姊矣！」詰之，笑云：「妾母子來時，實未嘗使聞。茲之怨啼，將無為是，向欲相告，恐彰母過。」生聞之，悲已而喜，即命輿宵晝兼程，馳詣其墓，叩墓木而呼曰：「巧娘，巧娘！某在斯。」俄見巧娘繃嬰兒自穴中出，舉首酸嘶，怨望無已，生亦涕下。探懷問誰氏子，巧娘曰：「是君之遺孽也，誕三日矣。」生歎曰：「誤聽華姑言，使母子埋憂地下，罪將安辭？」乃與同輿，航海而歸。抱子告母，母視之，體貌豐偉，不類鬼物，益喜。二女諧和，事姑孝。後傅翁病，延醫來，巧娘曰：「疾不可為，魂已離舍。」督治冥具，既竣而卒。兒長，絕肖父，尤慧，十四入泮。高郵翁紫霞，客於廣而聞之，地名遺脫，亦未知所終。</p>