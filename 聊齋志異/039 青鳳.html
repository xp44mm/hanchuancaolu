<h5>聊齋志異</h5>　　<span class="style11">青鳳</span>  
  <hr>
	 <p>太原耿氏，故大家，第宅弘闊。後淩夷，樓舍連亙，半曠廢之，因生怪異。堂門輒自開掩，家人恆中夜駭譁，耿患之，移居別墅，留老翁門焉。由此荒落益甚，或聞笑語歌吹聲。</p>
	 <p>耿有從子去病，狂放不羈，囑翁有所聞見，奔告之。至夜，見樓上燈光明滅，走報生，生欲入覘其異，止之，不聽。門戶素所習識，竟撥蒿蓬，曲折而入。登樓，殊無少異，穿樓而過，聞人語切切，潛窺之，見巨燭雙燒，其明如晝。一叟儒冠，南面坐，一媪相對，俱年四十餘。東向一少年，可二十許；右一女郎，裁及笄耳。酒胾滿案，團坐笑語。生突入，笑呼曰：「有不速之客一人來。」羣驚奔匿，獨叟出，叱問「誰何，入人閨闥？」生曰：「此我家閨闥，君占之。旨酒自飲，不一邀主人，毋乃太吝？」叟審睇之，曰：「非主人也。」生曰：「我狂生耿去病，主人之從子耳。」叟致敬曰：「久仰山斗！」乃揖生入，便呼家人易饌，生止之，叟乃酌客。生曰：「吾輩通家，座客無庸見避，還祈招飲。」叟呼：「孝兒！」俄少年自外入，叟曰：「此豚兒也。」揖而坐，略審門閥。叟自言：「義君姓胡。」</p>
	 <p>生素豪，談議風生，孝兒亦倜儻，傾吐間，雅相愛悅。生二十一，長孝兒二歲，因弟之。叟曰：「聞君祖纂塗山外傳，知之乎？」答：「知之。」叟曰：「我塗山氏之苗裔也。唐以後，譜系猶能憶之，五代而上，無傳焉。幸公子一垂教也。」生略述塗山女佐禹之功，粉飾多詞，妙緒泉湧。叟大喜，謂子曰：「今幸得聞所未聞。公子亦非他人，可請阿母及青鳳來，共聽之，亦令知我祖德也。」孝兒入幃中，少時，媼偕女郎出。審顧之，弱態生嬌，秋波流慧，人間無其麗也。叟指媼云：「此為老荊。」又指女郎：「此青鳳，鄙人之猶女也。頗慧，所聞見，輒記不忘，故喚令聽之。」</p>
	 <p>生談竟而飲，瞻顧女郎，停睇不轉。女覺之，輒俯其首，生隱躡蓮鉤，女急斂足，亦無慍怒。生神志飛揚，不能自主，拍案曰：「得婦如此，南面王不易也！」媼見生漸醉，益狂，與女俱起，遽搴幃去。生失望，乃辭叟出，而心縈縈不能忘情於青鳳也。至夜，復往，則蘭麝猶芳，而凝待終宵，寂無聲欬。歸與妻謀，欲攜家而居之，冀得一遇。妻不從，生乃自往，讀於樓下。夜方凭几，一鬼披髮入，面黑如漆，張目視生，生笑，染指研墨自塗，灼灼然相與對視，鬼慚而去。次夜，更既深，滅燭欲寢，聞樓後發扃，闢之閛然，生急起窺覘，則扉半啟。俄聞履聲細碎，有燭光自房中出，視之，則青鳳也。驟見生，駭而卻走，遽闔雙扉。生長跽而致詞曰：「小生不避險惡，實以卿故。幸無他人，得一握手為笑，死不憾耳。」女遙語曰：「惓惓深情，妾豈不知，但叔閨訓嚴，不敢奉命。」生固哀之，云：「亦不敢望肌膚之親，但一見顏色，足矣。」女似肯可，啟關出，捉之臂而曳之。生狂喜，相將入樓下，擁而加諸膝。女曰：「幸有夙分；過此一夕，即相思無用矣。」問：「何故？」曰：「阿叔畏君狂，故化厲鬼以相嚇，而君不動也。今已卜居他所，一家皆移什物赴新居，而妾留守，明日即發矣。」言已，欲去，云：「恐叔歸。」生強止之，欲與為歡。方持論間，叟掩入。女羞懼，無以自容，俛首倚牀，拈帶不語。叟怒曰：「賤婢辱吾門戶！不速去，鞭撻且從其後！」女低頭急去，叟亦出。尾而聽之，訶詬萬端。聞青鳳嚶嚶啜泣。生心意如割，大聲曰：「罪在小生，於青鳳何與？倘宥鳳也，刀鋸鈇鉞，小生願身受之。」良久寂然，生乃歸寢。自此第內絕不復聲息矣。</p>
	 <p>生叔聞而奇之，願售以居，不較直。生喜，攜家口而遷焉。居逾年，甚適，而未嘗須臾忘青鳳也。會清明上墓歸，見小狐二，為犬逼逐。其一投荒竄去，一則皇急道上。望見生，依依哀啼，䈳耳戢首，似乞其援。生憐之，啟裳衿，提抱以歸。閉門，置牀上，則青鳳也。大喜慰問。女曰：「適與婢子戲，遘此大厄。脫非郎君，必葬犬腹。望無以非類見憎。」生曰：「日切懷思，繫於魂夢。見卿，如獲異寶，何憎之云！」女曰：「此天數也，不因顛覆，何得相從？然幸矣，婢子必以妾為已死，可與君堅永約耳。」生喜，另舍舍之。</p>
	 <p>積二年餘，生方夜讀，孝兒忽入。生輟讀，訝詰所來。孝兒伏地，愴然曰：「家君有橫難，非君莫拯。將自詣懇，恐不見納，故以某來。」問：「何事？」曰：「公子識莫三郎否？」曰：「此吾年家子也。」孝兒曰：「明日將過。倘攜有獵狐，望君之留之也。」生曰：「樓下之羞，耿耿在念，他事不敢與聞。必欲僕效綿薄，非青鳳來不可！」孝兒零涕曰：「鳳妹已野死三年矣。」生拂衣曰：「既爾，則恨滋深耳！」執卷高吟，殊不顧瞻。孝兒起，哭失聲，掩面而去。生如青鳳所，告以故。女失色曰：「果救之否？」曰：「救則救之；適不之諾者，亦聊以報前橫耳。」女乃喜曰：「妾少孤，依叔成立。昔雖獲罪，乃家範應爾。」生曰：「誠然，但使人不能無介介耳。卿果死，定不相援。」女笑曰：「忍哉！」次日，莫三郎果至，鏤膺虎韔，僕從甚赫。生門逆之。見獲禽甚多，中一黑狐，血殷毛革；撫之，皮肉猶溫。便託裘敝，乞得綴補。莫慨然解贈。生即付青鳳，乃與客飲。客既去，女抱狐於懷，三日而甦，展轉復化為叟。舉目見鳳，疑非人間。女歷言其情。叟乃下拜，慚謝前愆。喜顧女曰：「我固謂汝不死，今果然矣。」女謂生曰：「君如念妾，還乞以樓宅相假，使妾得以申返哺之私。」生諾之。叟赧然謝別而去。入夜，果舉家來。由此如家人父子，無復猜忌矣。生齋居，孝兒時共談讌。生嫡出子漸長，遂使傅之；蓋循循善教，有師範焉。</p><p></p>
	 <hr>
  