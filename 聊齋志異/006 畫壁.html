<h5>聊齋志異</h5>　　<span class="style11">畫壁</span>  
  <hr>
	 <p>江西孟龍潭，與朱孝廉客都中。偶涉一蘭若，殿宇禪舍，俱不甚宏敞，惟一老僧掛褡其中。見客入，肅衣出迓，導與隨喜。殿中塑誌公像，兩壁圖繪精妙，人物如生。東壁畫散花天女，內一垂髫者，拈花微笑，櫻口欲動，眼波將流。朱注目久，不覺神搖意奪，恍然凝想。身忽飄飄如駕雲霧，已到壁上。見殿閣重重，非復人世，一老僧說法座上，偏袒繞視者甚衆，朱亦雜立其中。</p>
	 <p>少間，似有人暗牽其裾，回視，則垂髫兒囅然竟去。履即從之，過曲欄入一小舍，次且不敢前。女回首，舉手中花，遙遙作招狀，乃趨之。舍內寂無人，遽擁之，亦不甚拒，遂與狎好。既而閉戶去，囑朱「勿欬」，夜乃復至，如此二日。女伴覺之，共搜得生，戲謂女曰：「腹內小郎已許大，尚髮蓬蓬學處子耶？」共捧簪珥，促令上鬟，女含羞不語。一女曰：「妹妹姊姊，吾等勿久住，恐人不歡。」羣笑而去。</p>
	 <p>朱視女，髻雲高簇，鬟鳳低垂，比垂髫時尤豔絕也。四顧無人，漸入猥褻，蘭麝熏心，樂方未艾。忽聞吉莫靴鏗鏗甚厲，縲鎖鏘然，旋有紛囂騰辨之聲。女驚起，與朱竊窺，則見一金甲使者，黑面如漆，綰鎖挈槌，衆女環繞之。使者曰「全未」，答言「已全」。使者曰：「如有藏匿下界人，即共出首，勿貽伊戚。」又同聲言「無」。使者反身愕顧，似將搜匿，女大懼，面如死灰，張皇謂朱曰：「可急匿榻下。」乃啟壁上小扉猝遁去，朱伏，不敢少息。俄聞靴聲至房內，復出，未幾，煩喧漸遠，心稍安，然戶外輒有往來語論者。朱跼蹐既久，覺耳際蟬鳴，目中火出，景狀殆不可忍，惟靜聽以待女歸，竟不復憶身之何自來也。</p>
<p>時孟龍潭在殿中，轉瞬不見朱，疑以問僧，僧笑曰：「往聽說法去矣。」問：「何處？」曰：「不遠。」少時，以指彈壁而呼曰：「朱檀越何久遊不歸？」旋見壁間畫有朱像，傾耳竚立，若有聽察。僧又呼曰：「遊侶久待矣。」遂飄忽自壁而下，灰心木立，目瞪足耎。孟大駭，從容問之，蓋方伏榻下，聞叩聲如雷，故出房窺聽也。共視拈花人，螺髻翹然，不復垂髫矣。朱驚拜老僧，而問其故，僧笑曰：「幻由人生，老僧何能解？」朱氣結而不揚，孟心駭而無主。即起，歷階而出。</p>
	 <p>異史氏曰：幻由人生，此言類有道者。人有淫心，是生褻境；人有褻心，是生怖境。菩薩點化愚蒙，千幻並作，皆人心所自動耳。老僧婆心切，惜不聞其言下大悟，披髮入山也。</p>
	 <hr>
  