<h2>道士</h2>
<p>韓生，世家也。好客，同村徐氏，常飲於其座。會集，有道士托鉢門外，家人投錢及粟，皆不受，亦不去，家人怒，歸不顧。韓聞擊剝之聲甚久，詢家人，以情告。言未已，道士竟入，韓招之坐，道士向主客皆一舉手，即坐。略致研詰，始知其初居村東破廟中。韓曰：「何日棲鶴東觀，竟不聞知，殊缺地主之禮。」答曰：「野人新至，無交游，聞居士揮霍，深願求飲焉。」韓命舉觴，道士能豪飲。徐見其衣服垢敝，頗偃蹇不甚為禮，韓亦海客遇之。道士傾飲二十餘杯，乃辭而去。自是，每宴會，道士輒至，遇食則食，遇飲則飲，韓亦稍厭其頻。飲次，徐嘲之曰：「道長日為客，寧不一作主？」道士笑曰：「道人與居士等，惟雙肩承一喙耳。」徐慚不能對。道士曰：「雖然，道人懷誠久矣，會當竭力作杯水之酬。」飲畢，囑曰：「翌午幸賜光寵。」</p>
<p>次日相邀同往，疑其不設，道士已候於途。入門，則院落一新，連閣雲蔓。大奇之，曰：「久不至此，創建何時？」道士答：「竣工未久。」比入其室，陳設華麗，世家所無，二人肅然起敬。甫坐，行酒下食，皆二八狡童，錦衣朱履。酒饌芳美，備極豐渥。飯已，另有小進，珍果多不可名，貯以水晶玉石之器，光照几榻。酌以玻璃琖，圍尺許。道士曰：「喚石家姊妹來。」童去少時，二美人入。一細長，如弱柳；一身短，齒最稚；媚曼雙絕。道士使歌以侑酒。少者拍板而歌，長者和以洞簫，其聲清細。既闋，道士懸爵促釂，又命遍酌，顧問美人：「久不舞，尚能之否？」遂有僮僕展氍毹於筵下，兩女對舞，長衣亂拂，香塵四散。舞罷，斜倚畫屏。二人心曠神飛，不覺醺醉。</p>
<p>道士亦不顧客，舉杯引盡，起謂客曰：「姑煩自酌，我稍憩即復來。」即去屋南壁下，設一螺鈿之牀，女子為施錦裀，扶道士臥。道士乃曳長者共寢，命少者立牀下為之爬搔。二人睹此狀，頗不平，徐乃大呼：「道士不得無禮！」往將撓之，道士急起而遁。見少女猶立牀下，乘醉拉向北榻，公然擁臥，視牀上美人，尚眠繡榻，顧韓曰：「君何太迂？」韓乃逕登南榻，欲與狎褻，而美人睡去，撥之不轉，因抱與俱寢。天明，酒夢俱醒，覺懷中冷物冰人，視之，則抱長石臥階下。急視徐，徐尚未醒，見其枕遺屙之石，酣寢敗廁中。蹴起，互相駭異，四顧則一庭荒草，兩間破屋而已。</p>