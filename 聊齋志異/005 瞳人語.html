<h5>聊齋志異</h5>
<p>長安士方棟，頗有才名，而佻脫不持儀節。每陌上見游女，輒輕薄尾綴之。清明前一日，偶步郊郭，見一小車，朱茀繡幰；青衣數輩，款段以從。內一婢，乘小駟，容光絕美。稍稍近覘之，見車幔洞開，內坐二八女郎，紅妝豔麗，尤生平所未睹。目眩神奪，瞻戀弗舍，或先或後，從馳數里。忽聞女郎呼婢近車側，曰：「為我垂簾下。何處風狂兒郎，頻來窺瞻！」婢乃下簾，怒顧生曰：「此芙蓉城七郎子新婦歸寧，非同田舍娘子，放教秀才胡覷。」言已，掬轍土颺生。生眯目不可開。纔一拭視，車馬已渺，驚疑而返。覺目終不快，倩人啟瞼撥視，則睛上生小翳；經宿益劇，淚簌簌不得止。翳漸大，數日厚如錢；右睛起旋螺，百藥無效。懊悶欲絕，頗思自懺悔。聞光明經能解厄，持一卷，浼人教誦。初猶煩躁，久漸自安，旦晚無事，惟趺坐捻珠，持之一年，萬緣俱靜。忽聞右目中小語如蠅曰：「黑漆似，尀耐殺人！」左目中應云：「可同小遨游，出此悶氣。」漸覺兩鼻中蠕蠕作癢，似有物出，離孔而去，久之乃返，復自鼻入眶中。又言曰：「許時不窺園亭，珍珠蘭遽枯瘠死。」生素喜香蘭，園中多種植，日常灌溉，自失明，久置不問，忽聞其言，遽問妻：「蘭花何使憔悴死？」妻詰其所自知，告之故。妻趨驗之，花果槁矣，大異之。靜匿房中，見有小人自生鼻內出，大不及豆，營營然竟出門去，漸遠，遂迷所在。俄連臂歸，飛上面，如蜂蟻之投穴者，如此二三日。又聞左言曰：「隧道迂，還往非所甚便，不如自啟門。」右應曰：「我壁子厚，大不易。」左曰：「我試闢，得與而俱。」遂覺左眶內隱似抓裂，有頃，開視，豁見几物。喜告妻，妻審之，則脂膜破小竅，黑睛熒熒，纔如破椒。越一宿，障盡消，細視，竟重瞳也，但右目旋螺如故，乃知兩瞳人合居一眶矣。生雖一目眇，而較之雙目者，殊更了了。由是益自檢束，鄉中稱盛德焉。</p>
<p>異史氏曰：鄉有士人，偕二友於途中，遙見少婦控驢出其前，戲而吟曰：「有美人兮！」顧二友曰：「驅之！」相與笑騁。俄追及，乃其子婦，心赧氣喪，默不復言，友偽為不知也者，評騭殊褻。士人忸怩，吃吃而言曰：「此長男婦也。」各隱笑而罷。輕薄者往往自侮，良可笑也。至於眯目失明，又鬼神之慘報矣。芙蓉城主，不知何神，豈菩薩現身耶？然小郎君生闢門戶，鬼神雖惡，亦何嘗不許人自新哉。</p>