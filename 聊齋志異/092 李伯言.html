<h5>聊齋志異</h5>　　<span class="style11">李伯言</span>  
  <hr>
	 <p>李生伯言，沂水人，抗直有肝膽。忽暴病，家人進藥，卻之曰：「吾病非藥餌可療。陰司閻羅缺，欲吾暫攝其篆耳。勿埋我，宜待之。」是日竟死。騶從導去，入一宮殿，進服冕，隸胥祇候甚肅。案上簿書叢沓，一宗，江南某，稽生平所私良家女八十二人，鞫之，佐證不誣，按冥律，宜炮烙。堂下有銅柱，高八九尺，圍可一抱，空其中而熾炭焉。表裏通赤，羣鬼以鐵蒺藜撻驅使登，手移足盤而上。甫至頂，則煙氣飛騰，崩然一響如爆竹，人乃墮，團伏移時，始復蘇。又撻之，爆墮如前。三墮，則匝地如煙而散，不復能成形矣。又一起，為同邑王某，被婢父訟盜占生女。王即生姻家。先是一人賣婢，王知其所來非道，而利其直廉，遂購之。至是，王暴卒。越日，其友周遇於途，知為鬼，奔避齋中，王亦從入，周懼而視，問所欲為？王曰：「煩作見證於冥司耳。」驚問何事？曰：「余婢實價購之，今被誣控，此事君親見之，惟借季路一言，無他說也。」周固拒之。王出曰：「恐不由君耳。」未幾，周果死，同赴閻羅質審。李見王隱存左袒意，忽見殿上火生，燄燒梁棟，李大駭，側足立。吏隱進曰：「陰曹不與人世等，一念之私不可容，急消他念，則火自熄。」李斂神寂慮，火頓滅。已而鞫狀，王與婢父反復相詰。問周，周以實告。王以故犯論笞，笞訖，遣人俱送回生，周與王皆三日而甦。</p>
<p>李視事畢，輿馬而返。中途見缺頭斷足者數百輩，伏地哀鳴，停車研詰，則異鄉之鬼，思踐故土，恐關隘阻隔，乞求路引。李曰：「余攝任三日，已解任矣，何能為力？」衆曰：「南村胡生將建道場，代囑可致。」李諾之。至家，騶從都去，李乃甦。胡生字水心，與李善，聞李再生，便詣探省，李遽問清醮何時？胡訝曰：「兵燹之後，妻孥瓦全，向與室人作此願心，未向一人道也。何知之？」李具以告，胡歎曰：「閨房一語，遂播幽冥，可懼哉！」乃敬諾而去。次日，如王所，王猶憊臥，見李肅然起敬，申謝佑庇。李曰：「法律不能寬假。今幸無恙乎？」王云：「已無他症，但笞瘡膿潰耳。」又二十餘日始痊，臀肉腐落，瘢痕如杖者。</p>
<p>異史氏曰：陰司之刑，慘於陽世，責亦苛於陽世，然關說不行，則受殘酷者不怨也。誰謂夜臺無天日哉？第恨無火燒臨民之堂廨耳。</p>
	 <hr>
  