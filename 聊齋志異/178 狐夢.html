<h2>狐夢</h2>
<p>余友畢怡庵，倜儻不羣，豪縱自喜，貌豐肥多髭，士林知名。嘗以故，至叔刺史公之別業，休憩樓上。傳言樓中故多狐。畢每讀青鳳傳，心輒向往，恨不一遇。因於樓上攝思凝想，既而歸齋，日已寖暮。時暑月燠熱，當戶而寢。睡中有人搖之，醒而卻視，則一婦人，年逾不惑，而風韻猶存。畢驚起，問其誰何。笑曰：「我狐也。蒙君注念，心竊感納。」畢聞而喜，投以嘲謔，婦笑曰：「妾齒加長矣，縱人不見惡，先自漸沮。有小女及笄，可侍巾櫛。明宵，無寓人於室，當即來。」言已而去。</p>
<p>至夜，焚香坐伺，婦果攜女至，態度嫻婉，曠世無匹。婦謂女曰：「畢郎與有宿分，即須留止，明旦早歸，勿貪睡也。」畢與握手入幃，款曲備至。事已，笑曰：「肥郎癡重，使人不堪。」未明即去，既夕，自來，曰：「姊妹輩將為我賀新郎，明日即屈同去。」問何所，曰：「大姊作筵主，去此不遠也。」畢果候之，良久不至，身漸倦惰，纔伏案頭，女忽入曰：「勞君久伺矣。」乃握手而行。奄至一處，有大院落，直上中堂，則見燈燭熒熒，燦若星點。俄而主人出，年近二旬，淡妝絕美。斂衽稱賀已，將踐席，婢入白：「二娘子至。」見一女子入，年可十八九，笑向女曰：「妹子已破瓜矣，新郎頗如意否？」女以扇擊背，白眼視之，二娘曰：「記兒時與妹相撲為戲，妹畏人數脅骨，遙呵手指，即笑不可耐。便怒我，謂我當嫁僬僥國小王子。我謂婢子他日嫁多髭郎，刺破小吻，今果然矣。」大娘笑曰：「無怪二娘怒詛也。新郎在側，直爾憨跳。」</p>
<p>頃之，合尊促坐，宴笑甚懽。忽一少女抱一貓至，年可十一二，雛髮未燥，而豔媚入骨。大娘曰：「四妹妹亦要見姊丈耶？此無坐處。」因提抱膝頭，取肴果餌之。移時，轉置二娘懷中，曰：「壓我脛股酸痛。」二姊曰：「婢子許大，身如百鈞重，我脆弱不堪。既欲見姊丈，姊丈故壯偉，肥膝耐坐。」乃捉置畢懷。入懷香輭，輕若無人。畢抱與同杯飲，大娘曰：「小婢勿過飲，醉失儀容，恐為姊夫所笑。」少女孜孜展笑，以手弄貓，貓戛然鳴。大娘曰：「尚不拋卻，抱走蚤蝨矣。」二娘曰：「請以貓奴為令，執箸交傳，鳴處則飲。」衆如其教。至畢，輒鳴，畢故豪飲，連舉數觥，乃知小女子故捉令鳴也，因大喧笑。二姊曰：「小妹子歸休，壓煞郎君，恐三姊怨人。」小女郎乃抱貓去。</p>
<p>大姊見畢善飲，乃摘髻子，貯酒以勸。視髻，僅容升許，然飲之，覺有數斗之多，比乾視之，則荷蓋也。二娘亦欲相酬，畢辭不勝酒，二娘出一口脂合子，大如彈丸，酌曰：「既不勝酒，聊以示意。」畢視之，一吸可盡，接吸百口，更無乾時。女在傍，以小蓮杯易合子去，曰：「勿為奸人所弄。」置合案上，則一巨鉢，二娘曰：「何預汝事？三日郎君，便如許親愛耶！」畢持杯向口立盡，把之膩輭，審之，非杯，乃羅襪一鉤，襯飾工絕。二娘奪罵曰：「猾婢！何時盜人履子去，怪道足冰冷也。」遂起，入室易舄。女酌畢，離席告別，女遂出村，使畢自歸。瞥然醒寤，竟是夢景，而鼻口醺醺，酒氣猶濃，異之。至暮，女來，曰：「昨宵未醉死耶？」畢言方疑是夢，女曰：「姊妹怖君狂譟，故托之夢，實非夢也。」</p>
<p>女每與畢弈，畢輒負，女笑曰：「君日嗜此，我謂必大高著，今視之，只平平耳。」畢求指誨，女曰：「弈之為術，在人自悟，我何能益君？朝夕漸染，或當有異。」居數月，畢覺稍進，女試之，笑曰：「尚未尚未。」畢出與所嘗共弈者游，則人覺其異，咸奇之。畢為人坦直，胸無宿物，微洩之，女已知，責曰：「無惑乎，同道者不交狂生也。屢囑慎密，何尚爾爾。」怫然欲去，畢謝過不遑，女乃稍解，然由此來寖疏矣。</p>
<p>積年餘，一夕來，兀坐相向。與之弈，不弈；與之寢，不寢。悵然良久，曰：「君視我孰如青鳳？」曰：「殆過之。」曰：「我自慚弗如。然聊齋與君文字交，請煩作小傳，未必千載下無愛憶如君者。」畢曰：「夙有此志，曩遵舊囑，故秘之。」女曰：「向為是囑，今已將別，復何諱。」問何往，曰：「妾與四妹為西王母徵作花鳥使，不復得來。」畢求贈言，曰：「盛氣平，過自寡。」遂起，捉手曰：「君送我行。」至里許，灑涕分手，曰：「彼此有志，未必無會期也。」乃去。</p>
<p>康熙二十一年臘月十九日，畢子與余抵足綽然堂，細述其異。余曰：「有狐若此，則聊齋之筆墨有光矣。」遂志之。</p>