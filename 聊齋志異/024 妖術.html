<h2>妖術</h2>
<p>于公者，少任俠，喜拳勇，力能持二壺，高作旋風舞。崇禎間，殿試在都，僕疫不起，患之。會市有善卜者，能決人生死，將代問之，既至，未言。卜者曰：「君莫欲問僕病乎？」公駭應之，曰：「病者無害，君可危。」公乃自卜，卜者起卦，愕然曰：「君三日當死。」公驚詫良久，卜者從容曰：「鄙人有小術，報我十金，當代禳之。」公自念生死已定，術豈能解，不應而起，欲出。卜者曰：「惜此小費，勿悔勿悔！」愛公者皆為公懼，勸罄橐以哀之，公不聽。</p>
<p>倏忽至三日，公端坐旅舍，靜以覘之，終日無恙。至夜，闔戶挑燈，倚劍危坐，一漏向盡，更無死法。意欲就枕，忽聞窗隙窣窣有聲，急視之，一小人荷戈入，及地，則高如人。公捉劍起，急擊之，飄忽未中，遂遽小，復尋窗隙，意欲遁出，公疾斫之，應手而倒。燭之，則紙人，腰已斷矣。公不敢臥，又坐待之。踰時，一物穿窗入，怪獰如鬼，纔及地，急擊之，斷而為兩，皆蠕動。恐其復起，又連擊之，劍劍皆中，其聲不耎。審視，則土偶，片片已碎。於是移坐窗下，目注隙中。久之，聞窗外如牛喘，有物推窗櫺，房壁震搖，其勢欲傾。公懼覆壓，計不如出而鬬之，遂砉然脫扃，奔而出。見一巨鬼，高興簷齊，昏月中，見其面黑如煤，眼閃爍，有黃光，上無衣，下無履，手弓而腰矢。公方駭，鬼則彎矢；公以劍撥矢，矢墮；欲擊之，則又彎矣。公急躍避，矢貫於壁，戰戰有聲。鬼怒甚，拔佩刀，揮如風，望公力劈。公猱進，刀中庭石，石立斷。公出其股間，削鬼中踝，鏗然有聲。鬼益怒，吼如雷，轉身復剁。公又伏身入，刀落，斷公裙。公已及脅下，猛斫之，亦鏗然有聲，鬼仆而僵。公亂擊之，聲硬如柝，燭之，則一木偶，高大如人，弓矢尚纏腰際，刻畫猙獰，劍擊處，皆有血。公因秉燭待旦，方悟鬼物皆卜人遣之，欲致人於死，以神其術也。</p>
<p>次日，遍告交知，與共詣卜所，卜人遙見公，瞥不可見。或曰：「此翳形術也，犬血可破。」公如言，戒備而往。卜人又匿如前，急以犬血沃立處，但見卜人頭面皆為犬血模糊，目灼灼如鬼立，乃執付有司而殺之。</p>
<p>異史氏曰：嘗謂買卜為一癡。世之講此道而不爽於生死者幾人？卜之而爽，猶不卜也。且即明明告我以死期之至，將復如何？況有借人命以神其術者，其可畏不尤甚耶！</p>