<h5>聊齋志異</h5>　　<span class="style11">男妾</span>  
<hr>
<p>一官紳在揚州買妾，連相數家，悉不當意。惟一媼寄居賣女，女十四五，丰姿姣好，又善諸藝。大悅，以重價購之。至夜，入衾，膚膩如脂。喜捫私處，則男子也。駭極，方致窮詰。蓋買好僮，加意修飾，設局以騙人耳。黎明，遣家人尋媼，則已遁去無蹤。中心懊喪，進退莫決。適浙中同年某來訪，因為告訴。某便索觀，一見大悅，以原價贖之而去。</p>
<p>異史氏白：「苟遇知音，即予以南威不易。何事無知婆子，多作一偽境哉！」</p>
<hr>
  