<h5>聊齋志異</h5>
<p>楊萬石，大名諸生也，生平有季常之懼。妻尹氏，奇悍，少迕之，輒以鞭撻從事。楊父年六十餘而鰥，尹以齒奴隸數，楊與弟萬鍾常竊餌翁，不敢令婦知。然衣敗絮，恐貽訕笑，不令見客。萬石四十無子，納妾王氏，旦夕不敢通一語。</p>
<p>兄弟候試郡中，見一少年，容服都雅，與語，悅之。詢其姓字，自云介甫，姓馬，由此交日密，焚香為昆季之盟。既別，約半載，馬忽攜僮僕過楊。值楊翁在門外，曝陽捫蝨，疑為傭僕，通姓氏，使達主人，翁披絮去。或告馬，此即其翁也。馬方驚訝，楊兄弟岸幘出迎，登堂一揖，便請朝父，萬石辭以偶恙，捉坐笑語，不覺向夕。萬石屢言具食，而終不見至，兄弟迭互出入，始有瘦奴持壺酒來。俄頃引盡，坐伺良久，萬石頻起催呼，額頰間熱汗蒸騰。俄瘦奴以饌具出，脫粟失飪，殊不甘旨，食已，萬石草草便去，萬鍾襆被來伴客寢。馬責之曰：「曩以伯仲高義，遂同盟好。今老父實不溫飽，行道者羞之。」萬鍾泫然曰：「在心之情，卒難申致。家門不吉，蹇遭悍嫂，尊長細弱，橫被催殘。非瀝血之好，此醜不敢揚也。」馬駭歎移時，曰：「我初欲早旦而行，今得此異聞，不可不一目見之。請假閒舍，就便自炊。」萬鍾從其教，即除室為馬安頓。夜深，竊餽蔬稻，惟恐婦知。馬會其意，力卻之，且請楊翁與同食寢。自詣城肆，市布帛為易袍袴，父子兄弟皆感泣。萬鍾有子喜兒，方七歲，夜從翁眠。馬撫之曰：「此兒福壽，過於其父，但少年孤苦耳。」</p>
<p>婦聞老翁安飽，大怒，輒罵，謂馬強預人家事。初惡聲尚在閨闥，漸近馬居，以示瑟歌之意。楊兄弟汗體徘徊，不能制止，而馬若弗聞也者。妾王，體妊五月，婦始知之，褫衣慘掠，已乃喚萬石跪受巾幗，操鞭逐出。值馬在外，慚懅不前，又追逼之，始出，婦亦遂出，叉手頓足，觀者填溢。馬指婦叱曰：「去去！」婦即反奔，若被鬼逐，袴履俱脫，足纏縈繞於道上，徒跣而歸，面色灰死。少定，婢進襪履，著已，噭啕大哭，家人無敢問者。馬曳萬石為解巾幗，萬石聳身定息，如恐脫落，馬強脫之，而坐立不寧，猶懼以私脫加罪。探婦哭已，乃敢入，趄趦而前，婦殊不發一語，遽起，入房自寢，萬石意始舒，與弟竊奇焉。家人皆以為異，相聚偶語，婦微有聞，益羞怒，遍撻奴婢。呼妾，妾創劇不能起，婦以為偽，就榻搒之，崩注墮胎。萬石於無人處，對馬哀啼，馬慰解之，呼僮具牢饌，更籌再唱，不放萬石歸。</p>
<p>婦在閨房，恨夫不歸，方大恚忿，聞撬扉聲，急呼婢，則室門已闢，有巨人入，影蔽一室，猙獰如鬼。俄又有數人入，各執利刃，婦駭絕，欲號，巨人以刃刺頸，曰：「號便殺卻！」婦急以金帛贖命，巨人曰：「我冥曹使者，不要錢，但取悍婦心耳。」婦益懼。巨人乃以利刃畫婦心，而數之曰：「如某事，謂可殺否？」即一畫。凡一切凶悍之事，責數殆盡，刀畫膚革，不啻數十，末乃曰：「妾生子，亦爾宗緒，何忍打墮？此事必不可宥！」乃令數人反接其手，剖視悍婦心腸。婦叩頭乞命，但言知悔。俄聞中門啟閉，曰：「楊萬石來矣。既已悔過，姑留餘生。」紛然盡散。無何，萬石入，見婦赤身繃繫，心頭刀痕，縱橫不可數，解而問之，得其故，大駭，竊疑焉。明日，向馬述之，馬亦駭。由是婦威漸斂，經數月不敢出一惡語。馬大喜，告萬石曰：「實告君，幸勿宣洩，前以小術懼之。既得好合，請暫別也。」遂去。</p>
<p>婦每日暮，挽留萬石作侶，懽笑而承迎之，萬石生平不解此樂，遽遭之，覺坐立皆無所可。婦一夜憶巨人狀，瑟縮搖戰，萬石思媚婦意，微露其假，婦遽起，苦致窮詰。萬石自覺失言，而不可悔，遂實告之。婦勃然大罵，萬石懼，長跪牀下，婦不顧，哀懇至漏三下。婦曰：「欲得我恕，須以刀畫汝心頭如干數，此恨始消。」乃起捉廚刀，萬石大懼而奔，婦逐之，犬吠雞騰，家人盡起，萬鍾不知何故，但以身左右翼兄。婦方詬詈，忽見翁來，睹袍服，倍益烈怒，即就翁身條條割裂，批頰而摘翁髭。萬鍾見之，怒，以石擊婦，中顱，攧蹶而斃。萬鍾曰：「我死而父兄得生，何憾！」遂投井中，救之已死。移時婦蘇，聞萬鍾死，怒亦遂解。既殯，弟婦戀兒，矢不嫁。婦唾罵，不與食，醮去之。遺孤兒，朝夕受鞭楚，候家人食訖，始啗以冷塊，積半歲，兒尪羸，僅存氣息。</p>
<p>一日，馬忽至，萬石囑家人，勿以告婦。馬見翁襤褸如故，大駭。又聞萬鍾殞謝，頓足悲哀。兒聞馬至，便來依戀，前呼馬叔，馬不能識，審顧始辨，驚曰：「兒何憔悴至此？」翁乃囁嚅具道情事。馬忿然謂萬石曰：「我曩道兄非人，果不謬。兩人止此線，殺之，將奈何？」萬石不言，惟伏首帖耳而泣。坐語數刻，婦己知之，不敢自出逐客，但呼萬石入，批使絕馬，含涕而出，批痕儼然。馬怒之曰：「兄不能威，獨不能斷出耶？毆父殺弟，安然忍受，何以為人？」萬石欠伸，似有動容。馬又激之曰：「如若不去，理須威劫，便殺卻，勿懼。僕有二三知交，都居要地，必合極力，保無虞也。」萬石諾，負氣疾行，奔而入，適與婦遇，叱問何為？萬石遑遽失色，以手據地，曰：「馬生教余出婦。」婦益恚，顧尋刀杖，萬石懼而卻走。馬唾之曰：「兄真不可教也已。」遂開篋出刀圭藥，合水授萬石飲，曰：「此丈夫再造散。所以不輕用者，以能病人故耳。今不得已，暫試之。」飲下，少頃，萬石覺忿氣填胸，如烈焰中燒，刻不容忍，直抵閨闥，叫喊雷動。婦未及詰，萬石以足騰起，婦顛去數尺有咫，即復握石成拳，擂擊無算。婦體幾無完膚，嘲𠹗猶罵。萬石於腰中出佩刀，婦罵曰：「出刀子，敢殺我耶？」萬石不語，割股上肉，大如掌，擲地上，方欲再割，婦哀鳴乞恕，萬石不聽，又割之。家人見萬石兇狂，相集，死力掖出，馬迎去，捉臂相用慰勞。萬石餘怒未息，屢欲奔尋，馬止之。少間，藥力漸消，嗒焉若喪。馬囑曰：「兄勿餒，乾綱之振，在此一舉。夫人之所以懼者，非朝夕之故，其所由來者漸矣。譬昨死而今生，須從此滌故更新，再一餒，則不可申矣。」遣萬石入探之。婦股慄心慴，倩婢扶起，將以膝行，止之，乃已。出語馬生，父子交賀，馬欲去，父子共挽之。馬曰：「我適有東海之行，故便道相過，還時，可復會耳。」</p>
<p>月餘，婦起，賓事良人，久覺黔驢無技，漸狎，漸嘲，漸罵，居無何，舊態全作矣。翁不能堪，宵遁至河南，隸道士籍，萬石亦不敢尋。年餘，馬至，知其狀，怫然責數，立呼兒至，置驢子上，驅策逕去。由此鄉人皆不齒萬石，學使案臨，以劣行黜名。又四五年，遭回祿，居室財物，悉為煨燼。延燒鄰舍，村人執以告郡，罰鍰煩苛，於是家產漸盡，至無居廬，近村相戒無以舍舍萬石。尹氏兄弟怒婦所為，亦絕拒之。萬石既窮，質妾於貴家，偕妻南渡，至河南界，資斧已絕，婦不肯從，聒夫再嫁。適有屠而鰥者，以錢三百貨去。</p>
<p>萬石一身丐食於遠村近郭間。至一朱門，閽人訶拒不聽前。少間，一官人出，萬石伏地啜泣。官人熟視久之，略詰姓名，驚曰：「是伯父也！何一貧至此？」萬石細審，知為喜兒，不覺大哭。從之入，見堂中金碧煥映。俄頃，父扶童子出，相對悲哽。萬石始述所遭。</p>
<p>初，馬攜喜兒至此，數日，即出尋楊翁來，使祖孫同居。又延師教讀。十五歲入邑庠，次年領鄉薦，始為完婚。乃別欲去。祖孫泣留之。馬曰：「我非人，實狐仙耳。道侶相候已久。」遂去。孝廉言之，不覺惻楚。因念昔與庶伯母同受酷虐，倍益感傷。遂以輿馬齎金贖王氏歸。年餘，生一子，因以為嫡。</p>
<p>尹從屠半載，狂悖猶昔。夫怒，以屠刀孔其股，穿以毛綆，懸梁上，荷肉竟出。號極聲嘶，鄰人始知。解縛抽綆；一抽則呼痛之聲，震動四鄰。以是見屠來，則骨毛皆豎。後脛創雖愈，而斷芒遺肉內，終不良於行；猶夙夜服役，無敢少懈。屠既橫暴，每醉歸，則撻詈不情。至此，始悟昔之施於人者，亦猶是也。</p>
<p>一日，楊夫人及伯母燒香普陀寺，近村農婦，並來參謁。尹在中悵立不前。王氏故問：「此伊誰？」家人進白：「張屠之妻。」便訶使前，與太夫人稽首。王笑曰：「此婦從屠，當不乏肉食，何羸瘠乃爾？」尹愧恨，歸欲自經，綆弱不得死。屠益惡之。歲餘，屠死。途遇萬石，遙望之，以膝行，淚下如縻。萬石礙僕，未通一言。歸告姪，欲謀珠還。姪固不肯。婦為里人所唾棄，久無所歸，依羣乞以食。萬石猶時就尹廢寺中。姪以為玷，陰教羣乞窘辱之，乃絕。</p>
<p>此事余不知其究竟，後數行，乃畢公權撰成之。</p>
<p>異史氏曰：「懼內，天下之通病也。然不意天壤之間，乃有楊郎！寧非變異？余嘗作妙音經之續言，謹附錄以博一噱：『竊以天道化生萬物，重賴坤成；男兒志在四方，尤須內助。同甘獨苦，勞爾十月呻吟；就濕移乾，苦矣三年嚬笑。此顧宗祧而動念，君子所以有伉儷之求；瞻井臼而懷思，古人所以有魚水之愛也。第陰教之旗幟日立，遂乾綱之體統無存。始而不遜之聲，或大施而小報；繼則如賓之敬，竟有往而無來。祇緣兒女深情，遂使英雄短氣。牀上夜叉坐，任金剛亦須低眉。釜底毒煙生，即鐵漢無能強項。秋砧之杵可掬，不擣月夜之衣；麻姑之爪能搔，輕試蓮花之面。小受大走，直將代孟母投梭；婦唱夫隨，翻欲起周婆制禮。婆娑跳擲，停觀滿道行人；嘲𠹗鳴嘶，撲落一羣嬌鳥。惡乎哉！呼天籲地，忽爾披髮向銀牀。醜矣夫！轉目搖頭，猥欲投繯延玉頸。當是時也：地下已多碎膽，天外更有驚魂。北宮黝未必不逃，孟施舍焉能無懼？將軍氣同雷電，一入中庭，頓歸無何有之鄉；大人面若冰霜，比到寢門，遂有不可問之處。豈果脂粉之氣，不勢而威？胡乃骯臟之身，不寒而慄？猶可解者：魔女翹鬟來月下，何妨俯伏皈依？最冤枉者：鳩盤蓬首到人間，也要香花供養。聞怒獅之吼，則雙孔撩天；聽牝雞之鳴，則五體投地。登徒子淫而忘醜，迴波詞憐而成嘲。設為汾陽之婿，立致尊榮，媚卿卿良有故；若贅外黃之家，不免奴役，拜僕僕將何求？彼窮鬼自覺無顏，任其斫樹摧花，止求包荒於妒婦；如錢神可云有勢，乃亦嬰鱗犯制，不能借助於方兄。豈縛游子之心，惟茲鳥道？抑消霸王之氣，恃此鴻溝？然死同穴，生同衾，何嘗教吟「白首」？而朝行雲，暮行雨，輒欲獨占巫山。恨煞「池水清」，空按紅牙玉板；憐爾妾命薄，獨支永夜寒更。蟬殼鷺灘，喜驪龍之方睡；犢車麈尾，恨駑馬之不奔。榻上共臥之人，撻去方知為舅；牀前久繫之客，牽來已化為羊。需之殷者僅俄頃，毒之流者無盡藏。買笑纏頭，而成自作之孽，太甲必曰難違；俯首帖耳，而受無妄之刑，李陽亦謂不可。酸風凜冽，吹殘綺閣之春；醋海汪洋，淹斷藍橋之月。又或盛會忽逢，良朋即坐，斗酒藏而不設，且由房出逐客之書；故人疏而不來，遂自我廣絕交之論。甚而雁影分飛，涕空沾於荊樹；鸞膠再覓，變遂起於蘆花。故飲酒陽城，一堂中惟有兄弟；吹竽商子，七旬餘並無室家：古人為此，有隱痛矣。嗚呼！百年鴛偶，竟成附骨之疽；五兩鹿皮，或買剝牀之痛。髯如戟者如是，膽似斗者何人？固不敢於馬棧下斷絕禍胎；又誰能向蠶室中斬除孽本？娘子軍肆其橫暴，苦療妒之無方；胭脂虎噉盡生靈，幸渡迷之有楫。天香夜爇，全澄湯鑊之波；花雨晨飛，盡滅劍輪之火。極樂之境，彩翼雙棲；長舌之端，青蓮並蒂。拔苦惱於優婆之國，立道場於愛河之濱。咦！願此幾章貝葉文，灑為一滴楊枝水！』」</p>