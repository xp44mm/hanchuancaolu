<h2>捉鬼射狐</h2>
<p>李公著明，睢寧令襟卓先生公子也。為人豪爽無餒怯。為新城王季良先生內弟。先生家多樓閣，往往睹怪異。公常暑月寄宿，愛閣上晚涼。或告之異，公笑不聽，固命設榻。主人如請。囑僕輩伴公寢，公辭言：「喜獨宿，生平不解怖。」主人乃使炷息香於爐，請衽何趾，始息燭覆扉而去。公即枕移時，於月色中，見几上茗甌，傾側旋轉，不墮亦不休。公咄之，鏗然立止。即若有人拔香炷，炫搖空際，縱橫作花縷。公起叱曰：「何物鬼魅敢爾！」裸裼下榻，欲就捉之。以足覓牀下，僅得一履；不暇冥搜，赤足撾搖處，炷頓插爐，竟寂無兆。公俯身遍摸暗陬，忽一物騰擊頰上，覺似履狀；索之，亦殊不得。乃啟覆下樓，呼從人，爇火以燭，空無一物，乃復就寢。既明，使數人搜履，翻席倒榻，不知所在。主人為公易履。越日，偶一仰首，見一履夾塞椽間；挑撥而下，則公履也。</p>
<p>公益都人，僑居於淄之孫氏第。第綦闊，皆置閒曠；公僅居其半。南院臨高閣，止隔一堵。時見閣扉自啟閉，公亦不置念。偶與家人話於庭，閣門開，忽有一小人，面北而坐，身不盈三尺，綠袍白襪。衆指顧之，亦不動。公曰：「此狐也。」急取弓矢，對閣欲射。小人見之，啞啞作揶揄聲，遂不復見。公捉刀登閣，且罵且搜，竟無所睹，乃返。異遂絕。公居數年，平安無恙。公長公友三，為余姻家，其所目觸。</p>
<p>異史氏曰：「予生也晚，未得奉公杖履。然聞之父老，大約慷慨剛毅丈夫也。觀此二事，大概可睹。浩然中存，鬼狐何為乎哉！」</p>