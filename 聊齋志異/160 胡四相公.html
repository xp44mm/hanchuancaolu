<h5>聊齋志異</h5>　　<span class="style11">胡四相公</span>  
<hr>
<p>萊蕪張虛一者，學使張道一之仲兄也。性豪放自縱。聞邑中某氏宅為狐狸所居，敬懷刺往謁，冀一見之。投刺隟中。移時，扉自闢。僕者大愕，卻退。張肅衣敬入。見堂中几榻宛然，而闃寂無人。遂揖而祝曰：「小生齋宿而來，仙人既不以門外見斥，何不竟賜光霽？」忽聞虛室中有人言曰：「勞君枉駕，可謂跫然足音矣。請坐賜教。」即見兩座自移相向。甫坐，即有鏤漆硃盤，貯雙茗醆，懸目前。各取對飲，吸瀝有聲，而終不見其人。茶已，繼之以酒。細審官閥，曰：「弟姓胡氏，於行為四；曰相公，從人所呼也。」於是酬酢議論，意氣頗洽。鱉羞鹿脯，雜以薌蓼。進酒行炙者，似小輩甚夥。酒後頗思茶，意纔少動，香茗已置几上。凡有所思，無不應念而至。張大悅，盡醉始歸。自是三數日必一訪胡，胡亦時至張家，並如主客往來禮。</p>
<p>一日，張問胡曰：「南城中巫媼，日託狐神，漁病家利。不知其家狐，君識之否？」胡曰：「彼妄耳，實無狐。」少間，張起溲溺，聞小語曰：「適所言南城狐巫，未知何如人。小人欲從先生往觀之，煩一言請於主人。」張知為小狐，乃應曰：「諾。」即席而請於胡曰：「我欲得足下服役者一二輩，往探狐巫，敬請君命。」胡固言不必。張言之再三，乃許之。既而張出，馬自至，如有控者。既騎而行，狐相語於途，謂張曰：「後先生於道途間，覺有細沙散落衣襟上，便是吾輩從也。」語次進城，至巫家。巫見張生，笑逆曰：「貴人何忽得臨？」張曰：「聞爾家狐子大靈應，果否？」巫正容曰：「若箇蹀躞語，不宜貴人出得！何便言狐子？恐吾家花姊不懽！」言未已，空中發半磚來，中巫臂，踉蹡欲跌。驚謂張曰：「官人何得拋擊老身也？」張笑曰：「婆子盲也！幾曾見自己額顱破，冤誣袖手者？」巫錯愕不知所出。正回惑間，又一石子落，中巫，攧蹷；穢泥亂墮，塗巫面如鬼。惟哀號乞命。張請恕之，乃止。巫急起奔遁房中，闔戶不敢出。張呼與語曰：「爾狐如我狐否？」巫惟謝過。張仰首望空中，戒勿復傷巫，巫始惕惕而出。張笑諭之，乃還。</p>
<p>由是每獨行於途，覺塵沙淅淅然，則呼狐語，輒應不訛。虎狼暴客，恃以無恐。如是年餘，愈與胡莫逆。嘗問其甲子，殊不自記憶；但言：「見黃巢反，猶如昨日。」一夕共話，忽牆頭蘇然作響，其聲甚厲。張異之。胡曰：「此必家兄。」張言：「何不邀來共坐？」曰：「伊道頗淺，祗好攫雞啗便了足耳。」張謂胡曰：「交情之好，如吾兩人，可云無憾；終未一見顏色，殊屬恨事。」胡曰：「但得交好足矣，見面何為？」</p>
<p>一日，置酒邀張，且告別。問：「將何往？」曰：「弟陝中產，將歸去矣。君每以對面不覿為恨，今請一識數歲之友，他日可相認耳。」張四顧都無所見。胡曰：「君試開寢室門，則弟在焉。」張如其言，推扉一覷，則內有美少年，相視而笑。衣裳楚楚，眉目如畫，轉瞬之間，不復睹矣。張反身而行，即有履聲藉藉隨其後，曰：「今日釋君憾矣。」張依戀不忍別。胡曰：「離合自有數，何容介介。」乃以巨觥勸酒。飲至中夜，始以紗燭導張歸。及明往探，則空房冷落而已。</p>
<p>後道一先生為西川學使，張清貧猶昔。因往視弟，願望頗奢。月餘而歸，甚違初意，咨嗟馬上，嗒喪若偶。忽一少年騎青駒，躡其後。張回顧，見裘馬甚麗，意甚騷雅，遂與語間。少年察張不豫，詰之。張因欷歔而告以故。少年亦為慰藉。同行里許，至歧路中，少年乃拱手別曰：「前途有一人，寄君故人一物，乞笑納也。」復欲詢之，馳馬徑去。張莫解所由。又二三里許，見一蒼頭，持小簏子，獻於馬前，曰：「胡四相公敬致先生。」張豁然頓悟。受而開視，則白鏹滿中。及顧蒼頭，已不知所之矣。</p>
<hr>
  