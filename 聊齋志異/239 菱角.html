<h5>聊齋志異</h5>
<p>胡大成，楚人。其母素奉佛。成從塾師讀，道由觀音祠，母囑過必入叩。一日，至祠，有少女挽兒邀戲其中，髮裁掩頸，而風致娟然。時成年十四，心好之。問其姓氏。女笑云：「我祠西焦畫工女菱角也。問將何為？」成又問：「有婿家無？」女酡然曰：「無也。」成言：「我為若婿，好否？」女慚云：「我不能自主。」而眉目澄澄，上下睨成，意似欣屬焉。成乃出。女追而遙告曰：「崔爾誠，吾父所善，用為媒，無不諧。」成曰：「諾。」因念其慧而多情，益傾慕之。歸，向母實白心願。母止此兒，常恐拂之，即浼崔作冰。焦責聘財奢，事已不就。崔極言成清族美才，焦始許之。</p>
<p>成有伯父，老而無子，授教職於湖北。妻卒任所，母遣成往奔其喪。數月將歸，伯又病，亦卒。淹留既久，適大寇據湖南，家耗遂隔。成竄民間，弔影孤惶而已。一日，有媼年四十八九，縈迴村中，日昃不去。自言：「離亂罔歸，將以自鬻。」或問其價。言：「不屑為人奴，亦不願為人婦，但有母我者，則從之，不較直。」聞者皆笑。成往視之，面目間有一二頗肖其母，觸於懷而大悲。自念隻身，無縫紉者，遂邀歸，執子禮焉。媼喜，便為炊飯織屨，劬勞若母。拂意輒譴之；而少有疾苦，則濡煦過於所生。忽謂曰：「此處太平，幸可無虞。然兒長矣，雖在羈旅，大倫不可廢。三兩日，當為兒娶之。」成泣曰：「兒自有婦，但間阻南北耳。」媼曰：「大亂時，人事翻覆，何可株待？」成又泣曰：「無論結髮之盟不可背，且誰以嬌女付萍梗人？」媼不答，但為治簾幌衾枕，甚周備，亦不識所自來。</p>
<p>一日，日既夕，戒成曰：「燭坐勿寐，我往視新婦來也未。」遂出門去。三更既盡，媼不返。心大疑。俄聞門外譁，出視，則一女子坐庭中，篷首啜泣。驚問：「何人？」亦不語。良久，乃言曰：「娶我來，即亦非福，但有死耳！」成大驚，不知其故。女曰：「我少受聘於胡大成；不意湖北去，音信斷絕。父母強以我歸汝家。身可致，志不可奪也！」成聞而哭曰：「即我是胡某。卿菱角耶？」女收涕而駭，不信。相將入室，即燈審顧，曰：「得無夢耶？」於是轉悲為喜，相道離苦。</p>
<p>先是亂後，湖南百里，滌地無類。焦攜家竄長沙之東，又受周生聘。亂中不能成禮，期是夕送諸其家。女泣不盥櫛，家中強置車中。至途次，女攧墜車下。遂有四人荷肩輿至，云是周家迎女者，即扶升輿，疾行若飛，至是始停。一老姥曳入，曰：「此汝夫家，但入勿哭。汝家婆婆，旦晚將至矣。」乃去。成詰知情事，始悟媼神人也。夫妻焚香共禱，願得母子復聚。</p>
<p>母自戎馬戒嚴，同儔人婦奔伏澗谷。一夜，譟言寇至，即並張皇四匿。有童子以騎授母。母急不暇問，扶肩而上，輕迅剽遫，瞬息至湖上，馬踏水奔騰，蹄下不波。無何，扶下，指一戶云：「此中可居。」母將啟謝；回視其馬，化為金毛犼，高丈餘，童子超乘而去。母以手撾門，豁然啟扉。有人出問，怪其音熟，視之，成也。母子抱哭。婦亦驚起，一門歡慰。疑媼為大士現身。由此持觀音經咒益虔。遂流寓湖北，治田廬焉。</p>