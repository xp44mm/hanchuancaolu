<h5>聊齋志異</h5>
<p>濟南道人者，不知何許人，亦不詳其姓氏。冬夏惟著一單帢衣，繫黃絛，別無袴襦。每用半梳梳髮，即以齒啣髻際，如冠狀。日赤腳行市上；夜臥街頭，離身數尺外，冰雪盡鎔。初來，輒對人作幻劇，市人爭貽之。有井曲無賴子，遺以酒，求傳其術，弗許。遇道人浴於河津，驟抱其衣以脅之。道人揖曰：「請以賜還，當不吝術。」無賴者恐其紿，固不肯釋。道人曰：「果不相授耶？」曰：「然。」道人默不與語；俄見黃縧化為蛇，圍可數握，繞其身六七匝，怒目昂首，吐舌相向。某大愕，長跪，色青氣促，惟言乞命。道人乃竟取縧。縧竟非蛇；另有一蛇，蜿蜒入城去。由是道人之名益著。</p>
<p>縉紳家聞其異，招與遊，從此往來鄉先生門。司、道俱耳其名，每宴集，輒以道人從。一日，道人請於水面亭報諸憲之飲。至期，各於案頭得道人速客函，亦不知所由至。諸官赴宴所，道人傴僂出迎。既入，則空亭寂然，榻几未設，咸疑其妄。道人顧官宰曰：「貧道無僮僕，煩借諸扈從，少代奔走。」官宰共諾之。道人於壁上繪雙扉，以手撾之。內有應門者，振管而起。共趨覘望，則見憧憧者往來於中；屏幔牀几，亦復都有。即有人傳送門外。道人命吏胥輩接列亭中，且囑勿與內人交語。兩相受授，惟顧而笑。頃刻，陳設滿亭，窮極奢麗。既而旨酒散馥，熱炙騰熏，皆自壁中傳遞而出。座客無不駭異。亭故背湖水，每六月時，荷花數十頃，一望無際。宴時方凌冬，窗外茫茫，惟有煙綠。一官偶歎曰：「此日佳集，可惜無蓮花點綴！」衆俱唯唯。少頃，一青衣吏奔白：「荷葉滿塘矣！」一座盡驚。推窗眺矚，果見彌望菁蔥，間以菡萏。轉瞬間，萬枝千朵，一齊都開，朔風吹來，荷香沁腦。羣以為異。遣吏人蕩舟采蓮。遙見吏人入花深處；少間返棹，白手來見。官詰之。吏曰：「小人乘舟去，見花在遠際；漸至北岸，又轉遙遙在南蕩中。」道人笑曰：「此幻夢之空花耳。」無何，酒闌，荷亦凋謝；北風驟起，摧折荷蓋，無復存矣。濟東觀察公甚悅之，攜歸署，日與狎玩。</p>
<p>一日，公與客飲。公故有家傳良醞，每以一斗為率，不肯供浪飲。是日，客飲而甘之，固索傾釀。公堅以既盡為辭。道人笑謂客曰：「君必欲滿老饕，索之貧道而可。」客請之。道人以壺入袖中，少刻出，遍斟座上，與公所藏更無殊別。盡懽始罷。公疑焉，入視酒瓻，則封固宛然，而空無物矣。心竊愧怒，執以為妖，笞之。杖纔加，公覺股暴痛；再加，臀肉欲裂。道人雖聲嘶階下，觀察已血殷坐上。乃止不笞，遂令去。道人遂離濟，不知所往。後有人遇於金陵，衣裝如故。問之，笑不語。</p>