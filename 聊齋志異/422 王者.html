<h2>王者</h2>
<p>湖南巡撫某公，遣州佐押解餉金六十萬赴京，途中被雨，日暮愆程，無所投宿，遠見古剎，因詣棲止。天明，視所解金，蕩然無存，衆駭怪，莫可取咎，回白撫公，公以為妄，將置之法。及詰衆役，並無異詞，公責令仍反故處，緝察蹤緒。至廟前，見一瞽者，形貌奇異，自榜云：「能知心事。」因求卜筮。瞽曰：「是為失金者。」州佐曰：「然。」因訴前苦。瞽者便索肩輿，云：「但從我去，當自知。」遂如其言，官役皆從之。瞽曰東，東之，曰北，北之。凡五日，入深山，忽睹城郭，居人輻輳。入城，步移時，瞽曰：「止。」因下輿，以手南指：「見有高門西向，可款關自問之。」拱手自去。</p>
<p>州佐從其教，果見高門，漸入之，一人出，衣冠漢制，不言姓名。州佐述所自來，其人云：「請留數日，當與君謁當事者。」遂導去，令獨居一所，給以食飲。暇時閒步，至第後，見一園亭，入涉之，老松翳日，細草如氈，數轉廊榭，又一高亭，歷階而升，見壁上挂人皮數張，五官俱備，腥氣流熏。不覺毛骨森豎，疾退歸舍。自分留鞹異域，已無生望，因念進退一死，亦姑聽之。</p>
<p>明日，衣冠者召之去，曰：「今日可見矣。」州佐唯唯。衣冠者乘怒馬甚駛，州佐步馳從之。俄至一轅門，儼如制府衙署，皁衣人羅列左右，規模凜肅。衣冠者下馬導入，又一重門，見有王者，珠冠繡紱，南面坐，州佐趨上，伏謁。王者問：「汝湖南解官耶？」州佐諾。王者曰：「銀具在此。是區區者，汝撫軍即慨然見贈，未為不可。」州佐泣訴：「限期已滿，歸即就刑，稟白何所申證？」王者曰：「此即不難。」遂付以巨函，云：「以此復之，可保無恙。」又遣力士送之。州佐慴息不敢辨，受函而返。山川道路，悉非來時所經，既出山，送者乃去。</p>
<p>數日，抵長沙，敬白撫公，公益妄之，怒不容辯，命左右者飛索以綥。州佐解襆出函，公拆視未竟，面如灰土，命釋其縛，但云：「銀亦細事，汝姑出。」於是急檄屬官，設法補解訖。數日，公疾，尋卒。先是公與愛姬共寢，既醒，而姬髮盡失，闔署驚怪，莫測其由，蓋函中即其髮也。外有書云：「汝自起家守令，位極人臣，賕賂貪婪，不可悉數。前銀六十萬，業已驗收在庫，當自發貪囊，補充舊額。解官無罪，不得妄加譴責。前取姬髮，略示微警，如復不遵教令，旦晚取汝首領。姬髮附還，以作明信。」公卒後，家人始傳其書。後屬員遣人尋其處，則皆重巖絕壑，更無徑矣。</p>
<p>異史氏曰：紅線金合，以儆貪婪，良亦快異。然桃源仙人，不事劫掠，即劍客所集，烏得有城郭衙署哉？嗚呼！是何神歟？苟得其地，恐天下之赴愬者，無已時矣。</p>