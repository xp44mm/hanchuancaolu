<h5>聊齋志異</h5>　　<span class="style11">趙城虎</span>  
  <hr>
	 <p>趙城嫗，年七十餘，止一子。一日入山，為虎所噬，嫗悲痛幾不欲活，號啼而訴於宰。宰笑曰：「虎何可以官法制之乎？」嫗愈號咷，不能制止。宰叱之，亦不畏懼，又憐其老，不忍加威怒，遂諾為捉虎。嫗伏不去，必待勾牒出，乃肯行。宰無奈之，即問諸役誰能往者。一隸名李能，醺醉，詣座下，自言能之，持牒下，嫗始去。</p>
	 <p>隸醒而悔之，猶謂宰之偽局，姑以解嫗擾耳，因亦不甚為意，持牒報繳。宰怒曰：「固言能之，何容復悔？」隸窘甚，請牒拘獵戶，宰從之。隸集諸獵人，日夜伏山谷，冀得一虎，庶可塞責。月餘，受杖數百，冤苦罔控，遂詣東郭嶽廟，跪而祝之，哭失聲。</p>
	 <p>無何，一虎自外來，隸錯愕，恐被咥噬。虎入，殊不他顧，蹲立門中。隸祝曰：「如殺某子爾也，其俯聽吾縛。」遂出縲索摯虎頸，虎帖耳受縛，牽達縣署。宰問虎曰：「某子爾噬之耶？」虎頷之，宰曰：「殺人者死，古之定律。且嫗止一子，而爾殺之，彼殘年垂盡，何以生活？倘爾能為若子也，我將赦之。」虎又頷之，乃釋縛，令去。</p>
	 <p>嫗方怨宰不殺虎以償子也。遲旦啟扉，則有死鹿，嫗貨其肉革，用以資度，自是以為常，時啣金帛擲庭中。嫗由此致豐裕，奉養過於其子，心竊德虎。虎來時，臥簷下，竟日不去，人畜相安，各無猜忌。數年，嫗死，虎來，吼於堂中。嫗素所積，綽可營葬，族人共瘞之。墳壘方成，虎驟奔來，賓客盡逃，虎直赴冢前，嗥鳴雷動，移時始去。土人立「義虎祠」於東郊，至今猶存。</p>
	 <hr>
  