<h5>聊齋志異</h5>
<p>歷城殷天官，少貧，有膽略。邑有故家之第，廣數十畝，樓宇連亙，常見怪異，以故廢無居人。久之，蓬蒿漸滿，白晝亦無敢入者。會公與諸生飲，或戲云：「有能寄此一宿者，共醵為筵。」公躍起曰：「是亦何難！」攜一席往。衆送諸門，戲曰：「吾等暫候之，如有所見，當急號。」公笑云：「有鬼狐，當捉證耳。」遂入。見長莎蔽徑，蒿艾如麻。時值上弦，新月色昏黃，門戶可辨，摩娑數進，始抵後樓，登月臺，光潔可愛，遂止焉。西望月明，惟啣山一線耳。坐良久，更無少異，竊笑傳言之訛。席地枕石，臥看牛女，一更向盡，恍惚欲寐。</p>
<p>樓下有履聲籍籍而上，假寐睨之，見一青衣人，挑蓮燈，猝見公，驚而卻退，語後人曰：「有生人在。」下問：「誰也？」答云：「不識。」俄一老翁上，就公諦視，曰：「此殷尚書，其睡已酣，但辦吾事，相公倜儻，或不叱怪。」乃相率入樓，樓門盡闢。移時，往來者益衆，樓上燈輝如晝，公稍稍轉側，作嚏咳。</p>
<p>翁聞公醒，乃出，跪而言曰：「小人有箕箒女，今夜于歸，不意有觸貴人，望勿深罪。」公起，曳之曰：「不知今夕嘉禮，慚無以賀。」翁曰：「貴人光臨，壓除凶煞，幸矣。即煩陪坐，倍益光寵。」公喜，應之，入視樓中，陳設芳麗，遂有婦人出拜，年可四十餘，翁曰：「此拙荊。」公揖之。俄聞笙樂聒耳，有奔而上者，曰：「至矣！」翁趨迎，公亦立俟。少選，籠紗一簇，導新郎入，年可十七八，丰采韶秀，翁命先與貴客為禮。少年目公，公若為儐，執半主禮，次翁婿，交拜已，乃即席。</p>
<p>少間，粉黛雲從，酒胾霧霈，玉椀金甌，光映几案。酒數行，翁喚女奴請小姐來，女奴諾而入，良久，不出。翁自起，搴幃促之，俄婢媼數輩，擁新人出，環珮璆然，蘭麝散馥。翁命向上拜，起，即坐母側，微目之，翠鳳明璫，容華絕世。既而酌以金爵，大容數斗，公思此物可以持驗同人，陰內袖中，偽醉隱几，頹然而寐。皆曰：「相公醉矣。」居無何，聞新郎告行，笙樂暴作，紛紛下樓而去。</p>
<p>已而主人斂酒具，少一爵，冥搜不得，或竊議臥客，翁急戒勿語，惟恐公聞。移時，內外俱寂，公始起，暗無燈火，惟脂香酒氣，盈溢四堵。視東方既白，乃從容出。探袖中，金爵猶在，及門，則諸生先俟，疑其夜出而早入者。公出爵示之，衆駭問，因以狀告，共思此物非寒士所有，乃信之。</p>
<p>後舉進士，任於肥邱，有世家朱姓，宴公，命取巨觥，久之，不至。有細奴掩口與主人語，主人有怒色。俄奉金爵勸客飲，諦視之，款式雕文，與狐物更無殊別，大疑，問所從製，答云：「爵凡八只，大人為京卿時，覓良工監製。此世傳物，什襲已久，緣明府辱臨，適取諸箱簏，僅存其七，疑家人所竊取，而十年塵封如故，殊不可解。」公笑曰：「金杯羽化矣。然世守之珍不可失，僕有一具，頗近似之，當以奉贈。」終筵歸署，揀爵馳送之，主人審視，駭絕，親詣謝公，詰所自來。公乃歷陳顛末，始知千里之物，狐能攝致，而不敢終留也。</p>