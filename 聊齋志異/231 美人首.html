<h5>聊齋志異</h5>　　<span class="style11">美人首</span>  
  <hr>
	 <p>諸商寓居京舍。舍與鄰屋相連，中隔板壁；板有松節脫處，穴如琖。忽女子探首入，挽鳳髻，絕美；旋伸一臂，潔白如玉。衆駭其妖，欲捉之，已縮去。少頃，又至，但隔壁不見其身。奔之，則又去之。一商操刀伏壁下。俄首出，暴決之，應手而落，血濺塵土。衆驚告主人。主人懼，以其首首焉。逮諸商鞫之，殊荒唐。淹繫半年，迄無情詞，亦未有以人命訟者，乃釋商，瘞女首。</p> 
	 <hr>
  