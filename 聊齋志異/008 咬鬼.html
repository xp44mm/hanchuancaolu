<h5>聊齋志異</h5>　　<span class="style11">咬鬼</span>  
  <hr>
	 <p> 沈麟生云：其友某翁者，夏月晝寢，矇矓間，見一女子搴簾入，以白布裹首，縗服麻裙，向內室去。疑鄰婦訪內人者，又轉念，何遽以凶服入人家？正自皇惑，女子已出，細審之，年可三十餘，顏色黃腫，眉目蹙蹙然，神情可畏。又逡巡不去，漸逼臥榻，遂偽睡以觀其變。無何，女子攝衣登牀，壓腹上，覺如百鈞重。心雖了了，而舉其手，手如縛；舉其足，足如痿也。急欲號救，而苦不能聲。女子以喙嗅翁面，顴鼻眉額殆遍。覺喙冷如冰，氣寒透骨。翁窘急中，思得計，待嗅至頤頰，當因即而齧之。未幾，果及頤，翁乘勢力齕其顴，齒沒於肉。女負痛身離，且掙且啼。翁齕益力，但覺血液交頤，溼流枕畔。相持正苦，庭外忽聞夫人聲，急呼有鬼，一緩頰，而女子已飄忽遁去。夫人奔入，無所見，笑其魘夢之誣。翁述其異，且言有血證焉。相與檢視，如屋漏之水，流枕浹席，伏而嗅之，腥臭異常，翁乃大吐。過數日，口中尚有餘臭云。</p>
	 <hr>
  