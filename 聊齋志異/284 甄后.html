<h2>甄后</h2>
<p>洛城劉仲堪，少鈍而淫於典籍，恆杜門攻苦，不與世通。一日方讀，忽聞異香滿室，少間，珮聲甚繁，驚顧之，有美人入，簪珥光采，從者皆宮粧。劉驚伏地下，美人扶之，曰：「子何前倨而後恭也？」劉益惶恐，曰：「何處天仙，未曾拜識。前此幾時有侮？」美人笑曰：「相別幾何，遂爾懜懜，危坐磨磚者，非子也耶？」乃展錦韉，設瑤漿，促坐對飲，與論今古之事，博洽非常。劉茫茫不知所對，美人曰：「我止赴瑤池一回宴耳，子歷幾生，聰明頓盡矣。」遂命侍者以湯沃水晶膏進之，劉受飲訖，忽覺心神澄徹。既而曛暮，從者盡去，息燭解襦，曲盡歡好。未曙，諸姬已復集。美人起，妝容如故，鬢髮修整，不再理也。劉依依苦詰姓字，答曰：「告即不妨，恐益君疑耳。妾甄氏，君公幹後身，當日以妾故罹罪，心實不忍，今日之會，亦聊以報情癡也。」問：「魏文安在？」曰：「丕不過賊父之庸子耳，妾偶從富貴者遊戲數載，過即不置念慮。彼曩以阿瞞故，久滯幽冥，今未聞知。反是陳思為帝典籍，時一見之。」旋見龍輿止於庭中，乃以玉脂合贈劉，作別登車，雲推霧覆而去。</p>
<p>劉自是文思大進，然追念美人，凝思若癡。歷數月，漸近羸殆，母不知其故，憂之。家一老嫗，忽謂劉曰：「郎君意頗有思否？」劉以其言微中，不能隱，應曰「唯唯」。嫗曰：「郎作尺一書，我能郵致之。」劉驚喜曰：「子有異術，向日昧於物色。果能之，不敢忘也。」乃折簡為函，付嫗便去。半夜而返，曰：「幸不誤事。初登其門，門者以我為妖，欲加縶繫。我出郎君書，彼乃將去，少頃喚入，夫人亦欷歔，自言不能復會，便欲裁答。我言郎君羸憊非一字所能瘳也，夫人少沉思，乃釋筆云：『煩先報劉郎，當即送一佳婦去。』臨行又囑：『適所言，乃百年之計，但無妄傳，便能永久。』」劉喜伺之。明日，果有一老姥率女郎，詣母所，容色絕世，自言：「陳氏，女其所出，名司香，願求作婦。」母愛之，議聘，更不索貲，坐待成禮而去。惟劉心知其異，陰問女係夫人何人，答云：「妾銅雀故妓也。」劉疑其為鬼，女曰：「非也。妾與夫人，俱隸仙籍，偶以罪過謫墮人間。夫人已復舊位，妾謫限未滿，夫人請之天曹，暫使給役，去留皆在夫人，故得長侍牀簀耳。」</p>
<p>一日，有瞽媼牽黃犬丐食其家，拍板俚歌，女出窺，立未定，犬斷索咋女，女駭走，羅襟已斷。劉以杖逐擊之，犬猶怒齕斷幅，頃刻碎嚼如麻，瞽媼捉領毛，縛之去。劉入視女，驚顏未定，曰：「卿仙人，何乃畏犬？」女曰：「君自不知，犬乃老瞞所化，蓋怒妾不守分香之戒也。」劉聞之，欲買犬而杖斃之。女曰：「不可，上帝所罰，何得擅誅？」</p>
<p>居二年，見者皆驚其豔，而審所從來，殊涉恍惚，於是共疑為妖。母詰劉，劉亦微道其異，母大懼，戒使絕之，劉不聽。母陰覓術士來，作法於庭，方規地為壇，女慘然曰：「本期白首，今老母見疑，分義絕矣。要我去，亦復非難，而豈禁呪所能遣耶？」乃束薪爇火，拋置階下，瞬息煙蔽房屋，對面相失，有聲震擊如雷，既而煙滅，見術士七竅流血死矣。入室，則女已渺，呼嫗問之，嫗亦不知所之矣。劉始告母，嫗蓋狐也。</p>
<p>異史氏曰：始於袁，終於曹，而後注意於公幹，仙人不應若是。然平心而論，姦瞞之篡子，何必有貞婦哉？犬睹故妓，應大悟分香賣履之癡，固猶然妒之耶？嗚呼！奸雄不暇自哀，而後人哀之已！</p>