<h5>聊齋志異</h5>
<p>車生者，家不中貲，而耽飲，夜非浮三白，不能寐也，以故牀頭尊常不空。一夜睡醒，轉側間，似有人共臥者，意是覆裳墮耳。摸之，則茸茸有物，似貓而巨；燭之，狐也，酣醉而犬臥。視其瓶，則空矣。因笑曰：「此我酒友也。」不忍驚，覆衣加臂，與之共寢，留燭以觀其變。半夜，狐欠伸。生笑曰：「美哉睡乎？」啟覆視之，儒冠之俊人也，起拜榻前，謝不殺之恩。生曰：「我癖於麯糱，而人以為癡，卿我鮑叔也，如不見疑，當為糟邱之良友。」</p>
<p>曳登榻，復共寢，且言：「卿可常相臨，無相猜。」狐諾之。生既醒，則狐已去。乃治旨酒一盛，耑伺狐。抵夕，果至，促膝歡飲，狐量豪善諧，於是恨相得晚。狐曰：「屢叨良醞，何以報德？」生曰：「斗酒之歡，何置齒頰！」狐曰：「雖然，君貧士，杖頭錢大不易，當為君少謀酒貲。」明夕，來告曰：「去此東南七里，道側有遺金，可早取之。」詰旦而往，果得二金，乃市佳餚，以佐夜飲。狐又告曰：「院後有窖藏，宜發之。」如其言，果得錢百餘千。喜曰：「囊中已自有，莫漫愁沽矣。」狐曰：「不然，轍中水胡可以久掬？合更謀之。」</p>
<p>異日，謂生曰：「市上荍價廉，此奇貨可居。」從之，取荍四十餘石，人咸非笑之。未幾，大旱，禾豆盡枯，惟荍可種，售種，息十倍，由此益富。治沃田二百畝，但問狐，多種麥則麥收，多種黍則黍收，一切種植之早晚，皆取決於狐。日稔密，呼生妻以嫂，視子猶子焉。後生卒，狐遂不復來。</p>