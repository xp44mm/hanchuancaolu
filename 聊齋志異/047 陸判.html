<h5>聊齋志異</h5>　　<span class="style11">陸判</span>  
<hr>
<p>陵陽朱爾旦，字小明。性豪放，然素鈍，學雖篤，尚未知名。一日，文社衆飲，或戲之云：「君有豪名，能深夜走十王殿，負得左廊判官來，衆當醵作筵。」蓋陵陽有十王殿，神鬼皆以木雕，妝飾如生，東廡有立判，綠面赤鬚，貌尤獰惡。或夜聞兩廊拷訊聲，入者毛皆森豎，故衆以此難朱。朱笑起，徑去，居無何，門外大呼曰：「我請髯宗師至矣！」衆皆起。俄負判入，置几上，奉觴酬之三。衆睹之，瑟縮不安於坐，仍請負去。朱又把酒灌地，祝曰：「門生狂率不文，大宗師諒不為怪。荒舍匪遙，合乘興來覓飲，幸勿為畛畦。」乃負之去。</p>
<p>次日，衆果招飲，抵暮，半醉而歸，興未闌，挑燭獨飲。忽有人搴簾入，視之，則判官也，朱起曰：「噫，吾殆將死矣！前日冒瀆，今來加斧鑕耶？」判啟濃髯微笑曰：「非也。昨蒙高義相訂，夜偶暇，敬踐達人之約。」朱大悅，牽衣促坐，自起滌器爇火。判曰：「天道溫和，可以冷飲。」朱如命，置瓶案上，奔告家人治肴果。妻聞，大駭，戒勿出，朱不聽，立俟治具以出，易琖交酬，始詢姓氏，曰：「我陸姓，無名字。」與談古典，應答如響。問知制藝否，曰：「妍媸亦頗辨之，冥司誦讀，與陽世略同。」陸豪飲，一舉十觥，朱因竟日飲，遂不覺玉山傾頹，伏几醺睡，比醒，則殘燭黃昏，鬼客已去。自是三兩日輒一來，情益洽，時抵足眠，朱獻窗稿，陸輒紅勒之，都言不佳。</p>
<p>一夜，朱輒醉先寢，陸猶自酌。忽醉夢中，覺臟腑微痛，醒而視之，則陸危坐牀前，破腔出腸胃，條條整理，愕曰：「夙無仇怨，何以見殺？」陸笑云：「勿懼，我為君易慧心耳。」從容納腸已，復合之，末以裹足布束朱腰，作用畢，視榻上亦無血跡，腹間覺少麻木。見陸置肉塊几上，問之，曰：「此君心也，作文不快，知君之毛竅塞耳。適在冥間，於千萬心中，揀得佳者一枚，為君易之，留此以補闕數。」乃起，掩扉去。天明解視，則創縫已合，有綖而赤者存焉。自是文思大進，過眼不忘。數日，又出文示陸，陸曰：「可矣。但君福薄，不能大顯貴，鄉科而已。」問何時？曰今歲必魁。未幾，科試冠軍，秋闈果中經元。同社友素揶揄之，及見闈墨，相視而驚，細詢，情知其異，共求朱先容，願納交陸，陸諾之，衆大設以待之。</p>
<p>更初，陸至，赤髯生動，目炯炯如電，衆茫乎無色，齒欲相擊，漸引去。朱乃攜陸歸飲，既醺，朱曰：「湔腸伐胃，受賜已多。尚有一事欲相煩，不知可否？」陸便請命，朱曰：「心腸可易，面目想亦可更。山荊，予結髮久，頭面不甚佳麗，尚欲煩君刀斧如何？」陸笑曰：「諾，容徐圖之。」過數日，半夜來叩關，朱急起延入，燭之，見襟裹一物，詰之，曰：「君曩所囑，向艱物色，適得一美人首，敬報君命。」朱撥視，頸血猶溼，陸立促急入，勿驚禽犬。朱慮門戶夜扃，陸至，一手推扉，扉自闢，引至臥室，見夫人側身眠。陸以頭授朱抱之，自於靴中出白刃如匕首，按夫人項，著力如切瓜狀，迎刃而解，首落枕畔。急於生懷，取美人頭合項上，詳審端正，而後按捺，已而移枕塞肩際，命朱瘞首靜所，乃去。朱妻醒，覺頸間微麻，搓之，得血片，甚駭。呼婢汲盥，婢見面血狼籍，驚絕，濯之，盆水盡赤，舉首，則面目全非，又駭極。夫人引鏡自照，錯愕不能自解。朱入告之，因反復細視，則長眉掩鬢，笑靨承顴，畫中人也。解領驗之，有紅綫一周，上下肉色，判然而異。</p>
<p>先是吳侍御有女甚美，未嫁而喪二夫，故十九猶未醮也。上元遊十王殿時，遊人甚雜，內有無賴賊，窺而豔之，遂陰訪居里，乘夜梯入，穴寢門，殺一婢於牀下，逼女與淫，女力拒聲喊，賊怒，亦殺之。吳夫人微聞鬧聲，呼婢往視，見尸，駭絕，舉家盡起，停尸堂上，置首項側，一門啼號，紛騰終夜。詰旦啟衾，則身在而失其首，遍撻侍女，謂所守不恪，致葬犬腹。侍御告郡，郡嚴限捕賊，三月而罪人弗得。漸有以朱家換頭之異聞吳公者。吳疑之，遣媼探諸其家，入見夫人，駭走以告吳公，公視女尸故存，驚疑無以自決，猜朱以左道殺女，往詰朱。朱曰：「室人夢易其首，實不解其何故？謂僕殺之，則冤也。」吳不信，訟之，收家人鞫之，一如朱言，郡守不能決。朱歸，求計於陸，陸曰：「不難，當使伊女自言之。」吳夜夢女曰：「兒為蘇溪楊大年所殺，無與朱孝廉，彼不豔於其妻，陸判官取兒頭，與之易之，是兒身死而頭生也，願勿相仇。」醒告夫人，所夢同，乃言於官。問之，果有楊大年，執而械之，遂伏其罪。吳乃詣朱請見夫人，由此為翁婿，乃以朱妻首合女尸而葬焉。</p>
<p>朱三入禮闈，皆以場規被放，於是灰心仕進，積三十年。一夕，陸告曰：「君壽不永矣。」問其期，對以五日，能相救否？曰：「惟天所命，人何能私？且自達人觀之，生死一耳，何必生之為樂，死之為悲。」朱以為然，即治衣衾棺槨，既竟，盛服而歿。翌日，夫人方扶柩哭，朱忽冉冉自外至，夫人懼，朱曰：「我誠鬼，不異生時。慮爾寡母孤兒，殊戀戀耳。」夫人大慟，涕垂膺，朱依依慰解之。夫人曰：「古有還魂之說，君既有靈，何其不再？」朱曰：「天數不可違也。」問在陰司作何務？曰：「陸判薦我督案務，授有官爵，亦無所苦。」夫人欲再語，朱曰：「陸公與我同來，可設酒饌。」趨而出，夫人依言營備，但聞室中笑飲，豪氣高聲，宛若生前，半夜窺之，窅然而逝。自是三數日輒一來，時而留宿繾綣，家中事就便經紀。子瑋方五歲，來輒提抱，至七八歲，則燈下教讀。子亦慧，九歲能文，十五入邑庠，竟不知無父也。從此來漸疏，日月至焉而已。又一夕來，謂夫人曰：「今與卿永訣矣。」問何往？曰：「承帝命為太華卿，行將遠赴，事煩途隔，故不能來。」母子扶之哭，曰：「勿爾，兒已成立，家業尚可存活，豈有百歲不拆之鸞鳳耶？」顧子曰：「好為人，勿墮父業，十年後，一相見耳。」徑出門去，於是遂絕。</p>
<p>後瑋二十五舉進士，官行人，奉命祭西岳，道經華陰，忽有輿從羽葆，馳衝鹵簿。訝之，審視車中人，其父也，下馬哭伏道左。父停輿曰：「官聲好，我目瞑矣。」瑋伏不起，朱促車行，火馳不顧，去數武，回望，解佩刀，遣人持贈，遙語曰：「佩之當貴。」瑋欲追從，見輿從人馬飄忽若風，瞬息不見，痛恨良久。抽刀視之，製極精工，鐫字一行，曰：「膽欲大而心欲小，智欲圓而行欲方。」瑋後官至司馬，生五子，曰沈，曰潛，曰沕，曰渾，曰深。一夕夢父曰：「佩刀宜贈渾也。」從之。渾任為總憲，有政聲。</p>
<p>異史氏曰：斷鶴續鳧，矯作者妄；移花接木，創始者奇；而況加鑿削於肝腸，施刀錐於頸項者哉？陸公者，可謂媸皮裹妍骨矣。明季至今，為歲不遠，陵陽陸公猶存乎？尚有靈焉否也？為之執鞭，所欣慕焉。</p>
<hr>
  