<h2>戲縊</h2>
<p>邑人某，佻㒓無賴。偶游村外，見少婦乘馬來，謂同游者曰：「我能令其一笑。」衆未深信，約賭作筵。某遽奔去，出馬前，連聲譁曰：「我要死！」因於牆頭抽粱䕸一本，橫尺許，解帶挂其上，引頸作縊狀。婦果過而哂之，衆亦粲然。婦去既遠，某猶不動，衆益笑之。近視，則舌出目瞑而氣真絕矣。</p>
<p>粱本自經，豈不奇哉？是可以為儇薄之戒。</p>