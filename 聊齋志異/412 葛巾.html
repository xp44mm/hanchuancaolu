<h5>聊齋志異</h5>　　<span class="style11">葛巾</span>  
  <hr>
	 <p>常大用，洛人，癖好牡丹，聞曹州牡丹甲齊魯，心向往之，適以他事如曹，因假搢紳之園居焉。而時方二月，牡丹未華，惟徘徊園中，目注勾萌，以望其坼，作懷牡丹詩百絕。未幾，花漸含苞，而資斧將匱，尋典春衣，流連忘反。</p>
	 <p>一日，凌晨趨花所，則一女郎及老嫗在焉。疑是貴家宅眷，亦遂遄返。暮而往，又見之，從容避去。微窺之，宮妝豔絕，眩迷之中，忽轉一想：「此必仙人，世上豈有此女子乎？」急反身而搜之，驟過假山，適與媼遇。女郎方坐石上，相顧失驚，嫗以身幛女，叱曰：「狂生何為？」生長跽曰：「娘子必是神仙。」嫗咄之曰：「如此妄言，自當縶送令尹！」生大懼，女郎微笑曰：「去之。」過山而去。生返，不能徒步，意女郎歸告父兄，必有詬辱之來，偃臥空齋，自悔孟浪。竊幸女郎無怒容，或當不復置念，悔懼交集，終夜而病。日已向辰，喜無問罪之師，心漸寧帖。而回憶聲容，轉懼為想，如是三日，憔悴欲死。秉燭夜分，僕已熟眠，嫗入，持甌而進曰：「吾家葛巾娘子，手合鴆湯，其速飲。」生聞而駭，既而曰：「僕與娘子夙無怨嫌，何至賜死？既為娘子手調，與其相思而病，不如仰藥而死。」遂引而盡之。嫗笑持甌而去。生覺藥氣香冷，似非毒者，俄覺肺鬲寬舒，頭顱清爽，酣然睡去。既醒，紅日滿窗，試起，病若失，心益信其為仙。無可夤緣，但於無人時，彷彿其立處坐處，虔拜而默禱之。</p>
	 <p>一日行去，忽於深樹內覿面遇女郎，無他人，大喜，投地。女郎近曳之，忽聞異香竟體，即以手握玉腕而起，指膚軟膩，使人骨節欲酥。正欲有言，老嫗忽至，女令隱身石後，南指曰：「夜以花梯度牆，四面紅窗者，即妾居也。」匆匆遂去。生悵然，魂魄飛散，莫能知其所往。至夜，移梯登南垣，則垣下已有梯在，喜而下，果見紅窗。室中聞敲棋聲，佇立不敢復前，姑踰垣歸。少間，再過，子聲猶繁，漸近窺之，則女郎與一素衣美人相對著，老嫗亦在坐，一婢侍焉，又返。凡三往復，三漏已催，生伏梯上，聞嫗出，云：「梯也，誰置此？」呼婢共移去之。生登垣，欲下無階，恨悒而返。次夕復往，梯先設矣，幸寂無人，入，則女郎兀坐，若有思者。見生驚起，斜立含羞。生揖曰：「自謂福薄，恐於天人無分，亦有今夕耶？」言未及已，遙聞人語。女急曰：「玉版妹子來矣！君可姑伏牀下。」生從之。無何，一女子入，笑曰：「敗軍之將，尚可復言戰否？業已烹茗，敢邀為長夜之歡。」女郎辭以困惰，玉版固請之，女郎堅坐不行，玉版曰：「如此戀戀，豈藏有男子在室耶？」強拉之，出門而去。生膝行而出，恨絕，遂搜枕簟，冀一得其遺物。而室內並無香奩，祇牀頭有水精如意，上結紫巾，芳潔可愛，懷之，越垣歸。自理襟袖，體香猶凝，傾慕益切。然因伏牀之恐，遂有懷刑之懼，籌思不敢復往，但珍藏如意，以冀其尋。</p>
	 <p>隔夕，女郎果至，笑曰：「妾向以君為君子也，而不知寇盜也。」生曰：「良有之。所以偶不君子者，第望其如意耳。」乃攬體入懷，代解裙結。玉肌乍露，熱香四流，偎抱之間，覺鼻息汗熏，無氣不馥。因曰：「僕固意卿為仙人，今益知不妄。幸蒙垂盼，緣在三生。但恐杜蘭香之下嫁，終成離恨耳。」女笑曰：「君慮亦過，妾不過離魂之倩女，偶為情動耳。此事要宜慎祕，恐是非之口捏造黑白，君不能生翼，妾不能乘風，則禍離更慘於好別矣。」生然之，而終疑為仙，固詰姓氏。女曰：「既以為仙，仙人何必姓名傳。」問嫗何人？曰：「此桑姥，妾少時受其露覆，故不與婢輩同。」遂起，欲去，曰：「妾處耳目多，不可久羈，蹈隙當復來。」臨別，索如意，曰：「此非妾物，乃玉版所遺。」問：「玉版為誰？」曰：「妾叔妹也。」付之，乃去。去後，衾枕皆染異香。由此三兩夜輒一至，生惑之，不復思歸，而囊橐既空，欲貨馬，女知之，曰：「君以妾故，瀉囊質衣，情所不忍。又去代步，千餘里將何以歸？妾有私蓄，卿可助裝。」生辭曰：「感卿情好，撫臆誓肌，不足論報，而又貪鄙，以耗卿財，何以為人矣？」女固強之，曰：「姑假君。」遂捉生臂，至一桑樹下，指一石，曰：「轉之！」生從之。又拔頭上簪刺土數十下，曰：「爬之。」生又從之。則甕口已見，女探之，出白鏹近五十兩許，生把臂止之，不聽，又出十餘鋌，生強反其半，而後掩之。</p>
<p>一夕，謂生曰：「近日微有浮言，勢不可長，此不可不預謀也。」生驚曰：「且為奈何？小生素迂謹，今為卿故，如寡婦之失守，不復能自主矣。一惟卿命，刀鋸斧鉞，亦所不遑顧耳！」女謀偕亡，命生先歸，約會於洛。生治任旋里，擬先歸而後逆之，比至，則女郎車適已至門。登堂朝家人，四鄰驚賀，而並不知其竊而逃也。生竊自危，女殊坦然，謂生曰：「無論千里外非邏察所及，即或知之，妾世家女，卓王孫當無如長卿何也。」</p>
	 <p>生弟大器，年十七，女顧之曰：「是有慧根，前程尤勝於君。」完婚有期，妻忽夭殞，女曰：「妾妹玉版，君固嘗窺見之，貌頗不惡，年亦相若，作夫婦可稱嘉耦。」生聞之而笑，戲請作伐，女曰：「必欲致之，即亦非難。」喜問何術，曰：「妹與妾最相善。兩馬駕輕車，費一嫗之往返耳。」生懼前情俱發，不敢從其謀，女固言不害。即命車，遣桑媼去。數日至曹，將近里門，媼下車，使御者止而候於途，乘夜入里。良久，偕女子來，登車遂發，昏暮即宿車中，五更復行。女郎計其時日，使大器盛服而逆之，五十里許，乃相遇，御輪而歸，鼓吹花燭，起拜成禮。由此兄弟皆得美婦，而家又日以富。</p>
	 <p>一日，有大寇數十騎突入第，生知有變，舉家登樓，寇入圍樓，生俯問有讎否？答言：「無讎。但有兩事相求：一則聞兩夫人世間所無，請賜一見；一則五十八人，各乞金五百。」聚薪樓下，為縱火計以脅之。生允其索金之請，寇不滿志，欲焚樓，家人大恐。女欲與玉版下樓，止之不聽，炫妝而下，階未盡者三級，謂寇曰：「我姊妹皆仙媛，暫時一履塵世，何畏寇盜？欲賜汝萬金，恐汝不敢受也。」寇衆一齊仰拜，喏聲不敢。姊妹欲退，一寇曰：「此詐也！」女聞之，反身佇立，曰：「意欲何作，便早圖之，尚未晚也。」諸寇相顧，默無一言，姊妹從容上樓而去，寇仰望無跡，鬨然始散。</p>
	 <p>後二年，姊妹各舉一子，始漸自言：「魏姓，母封曹國夫人。」生疑曹無魏姓世家，又且大姓失女，何得一置不問？未敢窮詰，而心竊怪之，遂託故復詣曹。入境諮訪，世族並無魏姓，於是仍假館舊主人，忽見壁有贈曹國夫人詩，頗涉駭異，因詰主人。主人笑，即請往觀曹夫人，至則牡丹一本，高與簷等。問所由名，則以此花為曹第一，故同人戲封之。問其何種？曰：「葛巾紫也。」心益駭，遂疑女為花妖。既歸，不敢質言，但述贈夫人詩以覘之。女蹙然變色，遽出，呼玉版抱兒至，謂生曰：「三年前感君見思，遂呈身相報，今見猜疑，何可復聚？」因與玉版皆舉兒遙擲之，兒墮地並沒。生方驚顧，則二女俱渺矣，悔恨不已。後數日，墮兒處生牡丹二株，一夜徑尺，當年而花，一紫一白，朵如大盤，較尋常之葛巾、玉版，瓣尤繁碎。數年，茂蔭成叢，移分他所，更變異種，莫能識其名。自此牡丹之盛，洛下無雙焉。</p>
	 <p>異史氏曰：懷之專一，鬼神可通，徧反者亦不可謂無情也。少府寂寂，以花當夫人，況真能解語，何必力窮其源哉？惜常生之未達也。</p>
	 <hr>
  