<h5>聊齋志異</h5>　　<span class="style11">成仙</span>  
<hr>
<p>文登周生，與成生少共筆研，遂訂為杵臼交。而成貧，故終歲常依周。以齒，則周為長，呼周妻以嫂，節序登堂，如一家焉。周妻生子，產後暴卒，繼聘王氏，成以少，故未嘗請見之也。一日，王氏弟省姊，宴於內寢，成適至，家人通白，周命邀之。成不入，辭去。周移席外舍，追之而還。</p>
<p>甫坐，即有人白，別業之僕為邑宰重笞者。先是黃吏部家牧傭，牛蹊周田，以是相詬。牧傭奔告主，僕捉送官，遂被笞責。周詰得其故，大怒曰：「黃家牧豬奴，何敢爾！其先世為大父服役，促得志，乃無人耶？」氣填吭臆，忿而起，欲往尋黃。成捺而止之曰：「強梁世界，原無皂白。況今日官宰，半強寇，有不操矛弧者耶？」周不聽。成諫止再三，至泣下，周乃止。怒終不釋，轉側達旦。謂家人曰：「黃家欺我，我仇也，姑置之；邑令為朝廷官，非勢家官，縱有互爭，亦須兩造，何至如狗之隨嗾者？我亦呈治其傭，視彼將何處分？」家人悉慫恿之，計遂決。具狀赴宰，宰裂而擲之。周怒，語侵宰，宰慚恚，同逮繫之。辰後，成往訪周，始知入城訟理，急奔勸止，則已在囹圄矣，頓足無所為計。時獲海寇三名，宰與黃賂囑之，使捏周同黨，據詞申黜頂衣，搒掠酷慘。成入獄，相顧悽酸，謀叩閽，周曰：「長繫重犴，如鳥在籠，雖有弱弟，止足供囚飯耳。」成銳身自任，曰：「是予責也。難而不急，烏用友也！」乃行。周弟贐之，則去已久矣。</p>
<p>至都，無門入控，相傳駕將出獵，成預隱木市中，俄駕過，伏舞哀號，遂得准。驛送而下，著部院審奏。時閱十月餘，周已誣服論辟，院接御批，大駭，復提躬讞。黃亦駭，謀殺周，因賂監者，絕其食飲；弟來饋問，苦禁拒之。成又為赴院聲屈，始蒙提問，業已飢餓不起。院臺怒，杖斃監者，黃大怖，納數千金，囑為營脫，以是得矇矓題免。宰以枉法擬流。周放歸，益肝膽成。</p>
<p>成自經訟繫，世情盡灰，招周偕隱，周溺少婦，輒迂笑之，成雖不言，而意甚決。別後，數日不至，周使探諸其家，家人方疑其在周所，兩無所見，始疑。周心知其異，遣人蹤跡之，寺觀壑谷，物色殊遍。時以金帛恤其子。又八九年，成忽自至，黃巾氅服，岸然道貌。周大喜，把臂曰：「君何往？使我尋欲遍。」笑曰：「孤雲野鶴，棲無定所。別後幸復頑健。」周命置酒，略道間闊，欲為變易道裝，成笑不語。周曰：「愚哉！何棄妻孥猶敝屣也？」成笑曰：「不然，人將棄予，其何人之能棄？」問所棲止，答在勞山之上清宮。</p>
<p>既而抵足寢，夢成裸伏胸上，氣不得息，訝問何為，殊不答，忽驚而寤，呼成不應，坐而索之，杳然不知所往。定移時，始覺在成榻，駭曰：「昨不醉，何顛倒至此耶？」乃呼家人，家人火之，儼然成也。周故多髭，以手自捋，則疏無幾莖，取鏡自照，訝曰：「成生在此，我何往也？」已而大悟，知成以幻術招隱，意欲歸內。弟以其貌異，禁不聽前，周亦無以自明，即命僕馬往尋成。數日入勞山，馬行疾，僕不能及，休止樹下。見羽客往來甚衆，內一道人目周，周因以成問，道士笑曰：「耳其名矣，似在上清。」言已逕去。周目送之，見一矢之外，又與一人語，亦不數言而去。與言者漸至，乃同社生，見周，愕曰：「數年不晤，人以君學道名山，今尚游戲人間耶？」周述其異。生驚曰：「我適遇之，而以為君也。去無幾時，或當不遠。」周大異，曰：「怪哉！何自己面目而不之識？」僕尋至，急馳之，竟無蹤兆，一望寥闊，進退難以自主。自念無家可歸，遂決意窮追，而怪險不復可騎，遂以馬付僕歸，迤邐自往。遙見一僮獨坐，趨近問程，且告以故。僮自言為成弟子，代荷衣糧，導與俱行，星飯露宿，逴行殊遠，三日始至，又非世之所謂上清。時十月中，山花滿路，不類初冬。僮入報客，成即遽出，始認己形。執手入，置酒讌語，見異彩之禽，馴人不驚，聲如笙簧，時坐鳴於座上，心甚異之，然塵俗念切，無意留連。地下有蒲團二，曳與並坐，至二更後，萬慮俱寂，忽似瞥然一盹，身覺與成易位，疑之，自捋頷下，則于思者如故矣。</p>
<p>既曙，浩然思返。成固留之。越三日，乃曰：「乞少寐息，早送君行。」甫交睫，聞成呼曰：「行裝已具矣。」遂起從之，所行殊非舊途，覺無幾時，里居已在望中。成坐候路側，俾自歸。周強之不得，因踽踽至家門，叩不能應，思欲越牆，覺身飄似葉，一躍已過，凡踰數重垣，始抵臥室。燈燭熒然，內人未寢，噥噥與人語，舐窗以窺，則妻與一廝僕同杯飲，狀甚狎褻。於是怒火如焚，計將掩執，又恐孤力難勝，遂潛身脫扃而出，奔告成，乞為助，成慨然從，直抵內寢。周舉石撾門，內張惶甚，擂愈急，內閉益堅。成撥以劍，劃然頓闢，周奔入，僕衝戶而走。成在門外，以劍擊之，斷其肩臂。周執妻拷訊，乃知被收時即與僕私，周借劍決其首，罥腸庭樹間，乃從成出，尋途而返。驀然忽醒，則身在臥榻。驚而言曰：「怪夢參差，使人駭懼！」成笑曰：「夢者兄以為真，真者乃以為夢。」周愕而問之，成出劍示之，濺血猶存。周驚懼欲絕，竊疑成譸張為幻。成知其意，乃促裝送之歸。荏苒至里門，乃曰：「疇昔之夜，倚劍而相待者，非此處耶？吾厭見惡濁，請還待君於此，如過晡不來，予自去。」周至家，門戶蕭索，似無居人，還入弟家，弟見兄，雙淚遽墮，曰：「兄去後，盜夜殺嫂，刳腸去，酷慘可悼。於今官捕未獲。」周亦夢醒，因以情告，戒勿究。弟錯愕良久。周問其子，乃命老媼抱至，周曰：「此襁褓物，宗緒所關，弟好視之。兄欲辭人世矣。」遂起，徑去。弟涕泗追挽，笑行不顧。至野外，見成，與俱行，遙回頭曰：「忍事最樂。」弟欲有言，成闊袖一舉，即不可見，悵立移時，痛哭而返。</p>
<p>周弟樸拙，不善治家人生產，居數年，家益貧。周子漸長，不能延師，因自教讀。一日，早至齋，見案頭有函書，緘封甚固，簽題仲氏，啟審之，為兄跡，開視，則虛無所有，祗有爪甲一枚，長二指許，心怪之。以甲置硯上，出問家人所自來，並無知者。回視，則硯石粲粲，化為黃金，大驚，以試銅鐵，皆然。由此大富，以千金賜成氏子，因相傳兩家有點金術云。</p>
<hr>
  