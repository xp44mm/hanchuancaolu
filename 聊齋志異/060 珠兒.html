<h2>珠兒</h2>
<p>常州民李化，富有田產，年五十餘，無子，一女名小惠，容貌秀美，夫妻最愛憐之。十四歲，暴病夭殂，冷落庭幃，益少生趣，始納婢。經年餘，生一子，視如拱璧，名之珠兒。兒漸長，魁梧可愛，然性絕癡，五六歲尚不辨菽麥，言語強澀，李亦好而不知其惡。會有眇僧募緣於市，輒知人閨闥，於是相驚以神。且云能生死禍福人，幾十百千，執名以索，無敢違者。詣李募百緡，李難之，給十金，不受，漸至三十金，僧厲色曰：「必百緡，缺一文不可。」李亦怒，收金遽去，僧忿然而起，曰：「勿悔，勿悔！」無何，珠兒心暴痛，色如土灰，李懼，將八十金詣僧乞救。僧笑曰：「多金大不易，然山僧何能為？」李歸而兒已死，李慟甚，以狀愬邑宰。宰拘僧訊鞫，亦辨給無情詞，笞之，似擊鞔革，令搜其身，得木人二，小棺一，小旗幟五。宰怒，以手疊訣舉舉視之，僧乃懼，自投無數，宰不聽，杖殺之，李叩謝而歸。</p>
<p>時已曛暮，與妻坐牀上，忽一小兒㑌儴入室，曰：「阿翁行何疾？極力不能得追。」視其體貌，當得七八歲，李驚，方將詰問，則見其若隱若現，恍惚如煙霧。宛轉間，已登榻坐，李推下之，墮地無聲，曰：「阿翁何乃爾？」瞥然復登。李懼，與妻俱奔，兒呼阿父阿母，嘔啞不休。李入妾室，急闔其扉，還顧，兒已在膝下，李駭問何為？答曰：「我蘇州人，姓詹氏。六歲失怙恃，不為兄嫂所容，逐居外祖家。偶戲門外，為妖僧迷殺桑樹下，驅使如倀鬼，冤閉窮泉，不得脫化。幸賴阿翁昭雪，願得為子。」李曰：「人鬼殊途，何能相依？」兒曰：「但除斗室，為兒設牀褥，日澆一杯冷漿粥，餘都無事。」李從之，兒喜，遂獨臥室中。晨來出入閨閣，了不異人。聞妾悲痛聲，問珠兒死幾日矣，答以七日，曰：「天嚴寒，肉當不腐，試發冢啟視，當得活。」李喜，與兒去，開穴驗之，軀殼如故，方此忉怛，回視，失兒所在，異之，舁尸歸。方置榻上，目已瞥動，少頃呼湯，湯已而汗，汗已遂起。羣喜珠兒復生，又加之慧黠便利，迥異曩昔。但夜間僵臥，毫無氣息，共轉側之，冥然若死，衆大愕，謂其復死。天將明，始若夢醒，羣就問之，答云：「昔從妖僧時，有兒等二人，其一名哥子，昨追阿父不及，蓋在後與哥子作別耳。今在冥間為姜員外作義嗣，亦甚優游。夜分，固來邀兒戲，適以白鼻騧送兒歸。」</p>
<p>母因問在陰司見珠兒否，曰：「珠兒已轉生矣，渠與阿父無父子緣，不過金陵嚴子方來討百十千債負耳。」初，李販於金陵，欠嚴貨價未償，而嚴翁死，此事人無知者，李聞之大駭。母問兒見惠姊否？兒曰：「不知，再去當訪之。」又二三日，謂母曰：「惠姊在冥中大好，嫁得楚江王小郎子，珠翠滿頭髻，一出門，便十百作呵殿聲。」母曰：「何不一歸寧？」曰：「人既死，都與骨肉無關切，倘有細述前生者，方豁然動念耳。昨託姜員外，夤緣見姊，姊呼我坐珊瑚牀上，與言父母懸念，渠都如眠睡。兒云姊在時喜繡並蒂花，翦刀刺手爪，血涴綾子上，姊就刺作赤水雲，今母猶挂牀頭壁，顧念不去心，姊忘之乎？姊始悽感，云會須白郎君，歸省阿母。」母問其期，答言不知。</p>
<p>一日，謂母：「姊行且至，僕從大繁，當多備漿酒。」少間，奔入室，曰：「姊來矣！」移榻中堂，曰：「姊姊且憩坐，少悲啼。」諸人悉無所見。兒率人焚紙酬飲於門外，反曰：「騶從暫令去矣。姊言：『昔日所覆綠錦被，曾為燭花燒一點，如豆大，尚在否？』」母曰：「在。」即啟笥出之，兒曰：「姊命我陳舊閨中，乏疲，且小臥，翌日再與阿母言。」東鄰趙氏女，故與惠為繡閣交，是夜忽夢惠幞頭紫帔來相望，言笑如平生，且言：「我今異物，父母覿面，不啻河山。將借妹子與家人共語，勿須驚恐。」質明，方與母言，忽仆地悶絕，踰刻始醒，向母曰：「小惠與阿嬸別幾年矣，頓鬖鬖白髮生。」母駭曰：「兒病狂耶？」女拜別，即出。母知其異，從之，直達李所，抱母哀啼，母驚不知所為。女曰：「兒昨歸，頗委頓，未遑一言。兒不孝，中途棄高堂，勞父母哀念，罪何可贖？」母頓悟，乃哭，已而問曰：「聞兒今貴，甚慰母心。但汝棲身王家，何遂能來？」女曰：「郎君與兒極燕好，姑舅亦相撫愛，頗不謂妒醜。」惠生時，好以手支頤，女言次，輒作故態，神情宛似。未幾珠兒奔入，曰：「接姊者至矣。」女乃起，拜別泣下，曰：「兒去矣。」言訖，復踣，移時乃甦。</p>
<p>後數月，李病劇，醫藥罔效。兒曰：「旦夕恐不救也。二鬼坐牀頭，一執鐵杖子，一挽苧蔴繩，長四五尺許，兒晝夜哀之，不去。」母哭，乃備衣衾，既暮，兒趨入，曰：「雜人婦且避去，姊夫來視阿翁。」俄頃，鼓掌而笑。母問之，曰：「我笑二鬼，聞姊夫至，俱匿牀下，如龜鼈。」又少時，望空道寒暄，問姊夫起居，既而拍掌曰：「二鬼奴，哀之不去，至此大快。」乃出至門外，卻回，曰：「姊夫去矣。二鬼被鎖馬鞅上，阿父當即無恙。姊夫言，歸白大王，為父母乞百年壽也。」一家俱喜。至夜，病良已，數日，尋瘥。延師教兒讀。兒甚慧，十八入邑庠，猶能言冥間事。見里中病者，輒指鬼祟所在，以火爇之，往往得瘳。後暴病，體膚青紫，自言鬼神責我綻露，由是不復言。</p>