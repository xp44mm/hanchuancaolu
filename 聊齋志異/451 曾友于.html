<h5>聊齋志異</h5>　　<span class="style11">曾友于</span>  
<hr>
<p>曾翁，昆陽故家也。翁初死未殮，兩眶中淚出如瀋，有子六人，莫解所以。次子悌，字友于，為邑名士，以為不祥，戒諸兄弟各自惕，勿貽痛於先人，而兄弟半迂笑之。</p>
<p>先是，翁嫡配生長子成，至七八歲，母子為強寇擄去。娶繼室，生三子：曰孝，曰忠，曰信。妾生三子：曰悌，曰仁，曰義。孝以悌等出身賤，鄙不齒，因連結忠、信若為黨。即與客飲，悌等過堂下，亦傲不加禮。仁、義皆忿，與友于謀，欲相讎。友于百詞寬譬，不從所謀，而仁、義年最少，因兄言，亦遂止。</p>
<p>孝有女，適邑周氏，病死，糾悌等往撻其姑，悌不從。孝憤然，令忠、信合族中無賴子，往捉周妻，搒掠無算，拋粟毀器，盎盂無存。周告邑宰，宰怒，拘孝等囚繫之，將行申黜。友于懼，見宰自投。友于品行，素為宰所仰，諸兄弟以是得無苦。友于乃詣周所，親負荊，周亦器重友于，訟遂息。孝歸，終不德友于。</p>
<p>無何，友于母張夫人卒，孝等皆不為之服，宴飲如故。仁、義益忿，友于曰：「此彼之無禮，於我何損焉？」及葬，把持墓門，不使合厝，友于乃殯母隧道中。未幾，孝妻亡，友于招仁、義同往奔喪，二人皆曰：「期且不論，功於何有？」再勸之，鬨然散去。友于乃自往，臨哭盡哀。隔牆聞仁、義鼓且吹，孝怒，糾諸弟往毆之。友于操杖先從，入其家，仁覺先逃，義方踰垣，友于自後擊仆之。孝等拳杖交加，毆不止，友于橫身障阻之，孝怒，讓友于。友于曰：「責之者，以其無禮也，然罪固不至死。我不怙弟惡，亦不助兄暴。如怒不解，身代之。」孝遂反杖撻友于，忠、信亦相助毆兄，聲勢震動，里黨羣集勸解，乃散去。友于即扶杖詣兄請罪，孝逐去之，不令居喪次。而義創甚，不復食飲，仁代具造訟諸官，訴其不為庶母行服。官簽牒拘孝、忠、信，而令友于陳狀。友于以面目損傷，不能詣署，但作詞稟白，哀求閣寢，宰遂銷案。義亦尋愈。由是讎怨益深。仁、義皆幼弱，輒被撻楚，懟友于曰：「人皆有兄弟，我獨無！」友于曰：「此兩語，我宜言之，兩弟何云？」因苦勸之，卒不聽。</p>
<p>友于遂扃戶，攜妻子借寓他所，離家五十餘里，冀不相聞。友于在家，雖不助弟，而孝等猶稍稍顧忌之。既去，諸兄一不當，輒叫罵其門，辱侵母諱。仁、義度不能抗，惟杜門思乘間刺殺之，行則懷刃。一日，寇所掠長兄成，忽攜婦亡歸。諸兄弟以家久析，聚謀三日，竟無處可以置之。仁、義竊喜，招去共養之。往告友于，友于亦喜，即歸，共出田宅居成。諸兄怒其市惠，登其門窘辱之，而成久在寇中，習於威猛，聞之大怒，曰：「我歸，更無人肯置一屋；幸三弟念手足，又罪責之。是欲逐我耶？」以石投孝，孝仆，仁、義各以杖出，捉忠及信并撻無數。成不待其訟，先訟之。宰又使人請教友于，友于不得已詣宰，俛首不言，但有流涕，亟問之，惟求公訊。宰乃判孝等各出田產歸成，使七分相準。自此仁、義與成倍益愛敬。談次，忽及葬母事，因並泣下。成恚曰：「如此不仁，是禽獸也！」遂欲啟壙，更為改葬，仁、義奔告友于，友于急歸，諫止之。成不聽，刻期發墓，作齋於塋。以刀削樹，謂諸弟曰：「所不衰麻相從者，有如此樹。」衆唯唯。於是一門皆哭臨，安厝盡禮。由此兄弟相安。而成性剛烈，輒批撻諸弟，於孝尤甚，惟重友于，盛怒時，友于至，一言可解。孝有所行，成輒不平之，因之孝無一日不至友于所，潛對友于詬詛，友于婉諫，卒不納。友于不堪其擾，又遷之於三泊僦屋而居，去家益遠，音跡遂疏。</p>
<p>踰二年，諸弟皆畏憚成，久遂相習，紛競絕少。而孝年四十六，生五子：長繼業，三繼德，皆嫡出；次繼功，四繼績，皆庶出；又婢出繼祖。皆成立，亦效父舊行，各為黨，日相競，孝亦不能呵止。惟祖無兄弟，年又最幼，諸兄皆得而詬厲之。岳家故近三泊，會詣岳，迂道詣叔。入門，見叔家兩兄一弟，絃誦怡怡，樂之，久居，不言歸。叔促之，哀求寄居，叔曰：「汝父母皆不知之，我豈惜甌飯瓢飲乎！」乃歸。過數月，夫妻往壽岳母，告父曰：「兒此行不歸矣。」父詰之，因吐微隱，父慮與有夙隙，計難久居。祖曰：「父慮過矣。二叔聖賢也。」遂去，攜妻之三泊，友于除舍居之，以齒兒行，使執卷從長子繼善。祖最慧，寄籍三泊。年餘，入雲南郡庠，與善閉戶研讀，祖又諷誦最苦。友于甚愛之。</p>
<p>自祖居三泊，家中兄弟益不相能，一日，微反脣，業姤辱庶母，功怒，刺殺業。官收功，重械之，數日死獄中。業妻馮氏，猶日以罵代哭，功妻劉聞之，怒曰：「汝家男子死，誰家男子活耶！」操刀入，擊殺馮，自投井中亦死。馮父大立，悼女慘死，率諸子弟，藏兵衣底，往捉孝妻，裸撻上下以辱之。成怒曰：「我家死人如麻，馮氏何得復爾！」吼奔而出，諸曾從之，諸馮盡靡。成首捉大立，割其兩耳，其子護救，繼、績以鐵杖橫擊，折其兩股。諸馮各被夷傷，鬨然盡散。惟馮子猶臥道周，眾等莫可方略，成夾之以肘，置諸馮村而還。遂呼繼績詣官自首，馮狀亦至，於是諸曾皆被收。惟忠亡去，至三泊，徘徊門外，猶恐兄念舊惡。適友于率一子一姪入闈歸，見忠，驚曰：「弟何來？」忠長跪道左，友于益駭，握手入，詰得其情，驚曰：「且為奈何，一門乖戾，逆知奇禍久矣。不然，胡以竄迹如此。兄離家既久，與大令無聲氣之通，今即匍伏而往，只取辱耳。但得馮父子傷重不死，吾三人中倖有捷者，則此禍可以少解。」乃留之，晝與同餐，夜與共寢，忠頗感愧。居十餘日，又見其叔姪如父子，兄弟如同胞，悽然下淚曰：「今始知曩日非人。」友于亦喜其悔悟，相對酸惻。俄報友于父子同科，祖亦副榜，大喜，不赴鹿鳴，先歸展墓。</p>
<p>明季甲第最重，諸馮皆為斂息。友于乃託親友賂以金粟，資其醫藥，訟乃息。舉家共泣，乞友于復歸，友于乃與兄弟焚香約誓，俾各滌慮自新，遂移家還。祖從叔不卻歸其家，孝乃謂友于曰：「我乏德，不應有亢宗之子，弟又善教，即從其志，俾姑寄名為汝子。後有寸進，可賜還也。」友于從之。後三年，祖果舉於鄉，使移家去，夫妻皆痛哭而去。居數日，祖有兒，方三歲，亡歸友于家，藏繼善室，不肯反，捉去輒逃。孝乃異其居，令與友于鄰，祖啟戶於隔垣，通叔家，兩間定省如一焉。時成漸老，一門事皆取決友于，因而門庭雍穆，稱孝友焉。</p>
<p>異史氏曰：天下惟禽獸止知母而不知父，奈何詩書之家，往往而蹈之也！夫門內之行，其漸漬子孫者，直入骨髓。故古云：「其父殺人報讎，子必行劫。」其流弊然也。孝雖不仁，其報已慘，而卒能自知乏德，託子於弟，宜其有操心慮患之子也。論果報，迂矣。</p>
<hr>
  