<h2>餓鬼</h2>
<p>馬永，齊人。為人貪，無賴，家卒屢空，鄉人戲而名之「餓鬼」。年三十餘，日益窶，衣百結鶉，兩手交其肩，在市上攫食。人盡棄之，不以齒。邑有朱叟者，少攜妻居於五都之市，操業不雅。暮歲歸其鄉，大為士類所口；而朱潔行為善，人始稍稍禮貌之。</p>
<p>一日，值馬攫食不償，為肆人所苦。憐之，代給其直。引歸，贈以數百，俾作本。馬去，不肯謀業，坐而食。無何，貲復匱，仍蹈舊轍。而常懼與朱遇，去之臨邑。暮宿學宮，冬夜凜寒，輒摘聖賢顛上旒而煨其板。學官知之，怒欲加刑。馬哀免，願為先生生財。學官喜，縱之去。馬探某生殷富，登門強索貲，故挑其怒；乃以刀自劙，誣而控諸學。學官勒取重賂，始免申黜。諸生因而共憤，公質縣尹。尹廉得實，笞四十，梏其頸，三日斃焉。是夜，朱叟夢馬冠帶而入，曰：「負公大德，今來相報。」既寤，妾舉子。叟知為馬，名以馬兒。少不慧，喜其能讀。二十餘，竭力經紀，得入邑泮。</p>
<p>後考試寓旅邸，晝臥牀上，見壁間悉糊舊藝；視之，有「犬之性」四句題，心畏其難，讀而志之。入場，適是其題，錄之，得優等，食餼焉。六十餘，補臨邑訓導。官數年，曾無一道義交。惟袖中出青蚨，則作鸕鶿笑；不則睫毛一寸長，稜稜若不相識。偶大令以諸生小故，判令薄懲，輒酷掠如治盜賊。有訟士子者，即富來叩門矣。如此多端，諸生不復可耐。而年近七旬，臃腫聾瞶，每向人物色黑鬚藥。有狂生某，剉茜根紿之。天明共視，如廟中所塑靈官狀。大怒，拘生；生已早夜亡去。以此憤氣中結，數月而死。</p>