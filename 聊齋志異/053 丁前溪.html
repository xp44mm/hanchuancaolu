<h5>聊齋志異</h5>
<p>丁前溪，諸城人。富有錢穀。游俠好義，慕郭解之為人。御史行臺按訪之。丁亡去，至安丘，遇雨，避身逆旅。雨日中不止。有少年來，館穀豐隆；既而昏暮，止宿其家，莝豆飼畜，給食周至。問其姓字，少年云：「主人楊姓，我其內姪也。主人好交遊，適他出，家惟娘子在。貧不能厚客給，幸能垂諒。」問：「主人何業？」則家無貲產，惟日設博場，以謀升斗。次日，雨仍不止，供給弗懈。至暮，剉芻；芻束溼，頗極參差。丁怪之。少年曰：「實告客：家貧無以飼畜，適娘子撤屋上茅耳。」丁益異之，謂其意在得直。天明，付之金，不受；強付少年持入。俄出，仍以反客，云：「娘子言：我非業此獵食者。主人在外，嘗數日不攜一錢；客至吾家，何遂索償乎？」丁歎贊而別。囑曰：「我諸城丁某，主人歸，宜告之。暇幸見顧。」</p>
<p>數年無耗。值歲大饑，楊困甚，無所為計。妻漫勸詣丁，從之。至諸，通姓名於門者。丁茫不憶，申言始憶之。跴履而出，揖客入。見其衣敝踵決，居之溫室，設筵相款，寵禮異常。明日，為製冠服，表裏溫煖。楊義之；而內顧增憂，褊心不能無少望。居數日，殊不言贈別。楊意甚亟，告丁曰：「顧不敢隱，僕來時，米不滿升。今過蒙推解，固樂；妻子如何矣！」丁曰：「是無煩慮，已代經紀矣。幸舒意少留，當助資斧。」走伻招諸博徒，使楊坐而乞頭，終夜得百金，乃送之還。歸見室人，衣履鮮整，小婢侍焉。驚問之。妻言：「自若去後，次日即有車徒齎送布帛菽粟，堆積滿屋，云是丁客所贈。又婢十指，為妾驅使。」楊感不自已。由此小康，不屑舊業矣。</p>
<p>異史氏曰：「貧而好客，飲博浮蕩者優為之；最異者，獨其妻耳。受之施而不報，豈人也哉？然一飯之德不忘，丁其有焉。」</p>