<h5>聊齋志異</h5>　　<span class="style11">侯靜山</span>  
  <hr>
	 <p>高少宰念東先生云：「崇禎間，有猴仙，號靜山。託神於河間之叟，與人談詩文、決休咎，娓娓不倦。以肴核置案上，啗飲狼藉，但不能見之耳。」時先生祖寢疾。或致書云：「侯靜山，百年人也，不可不晤。」遂以僕馬往招叟。叟至經日，仙猶未來。焚香祠之。忽聞屋上大聲嘆贊曰：「好人家！」衆驚顧。俄檐間又言之。叟起曰：「大仙至矣。」羣從叟岸幘出迎。又聞作拱致聲。既入室，遂大笑縱談。時少宰兄弟尚諸生，方人闈歸。仙言：「二公闈卷亦佳；但經不熟，再須勤勉，雲路亦不遠矣。」二公敬問祖病。曰：「生死事大，其理難明。」因共知其不祥。無何，太先生謝世。</p>
	 <p>舊有猴人，弄猴於村。猴斷鎖而逸，不可追，入山中。數十年，人猶見之。其走飄忽，見人則竄。後漸入村中，竊食果餌，人皆莫之見。一日，為村人所睹，逐諸野，射而殺之。而猴之鬼竟不自知其死也，但覺身輕如葉，一息百里。遂往依河間叟，曰：「汝能奉我，我為汝致富。」因自號靜山云。</p>
	 <p>長沙有猴，頸繫金鍊，嘗往來士大夫家。見之者必有慶幸之事。予之果，亦食。不知其何來，亦不知其何往也。有九旬餘老人言：「幼時猶見其鍊上有牌，有前明藩邸識記。」想亦仙矣。</p>
	 <hr>
  