<h5>聊齋志異</h5>
<p>吳藩未叛時，嘗諭將士：「有獨力能擒一虎者，優以廩祿，號打虎將。」將中一人，名保住，健捷如猱。邸中建高樓，梁木初架，住沿樓角而登，頃刻至顛，立脊檁上，疾趨而行，凡三四返，已乃踴身躍下，直立挺然。</p>
<p>王有愛姬善琵琶，所御琵琶，以煖玉為牙柱，抱之，一室生溫。姬寶藏，非王手諭，不出示人。一夕宴集，客請一觀其異，王適惰，期以翌日。時住在側，曰：「不奉王命，臣能取之。」王使人馳告府中，內外戒備，然後遣之。住踰十數重垣，始達姬院，見燈耀室中，而門扃錮，不得入。廊下有鸚鵡宿架上，住乃作貓子叫，既而學鸚鵡鳴，疾呼「貓來」，擺撲之聲且急。聞姬云：「綠奴可急視，鸚哥被撲殺矣。」住隱身暗處，俄一女子挑燈出，身甫離門，住已塞入，見姬守琵琶在几上，徑攜趨出。姬愕呼「寇至」，防者盡起，見住抱琵琶走，逐之不及，攢矢如雨。住躍登樹上，牆下故有大槐三十餘章，住穿行樹杪，如鳥移枝，樹盡登屋，屋盡登樓，飛奔殿閣，不啻翅翎，瞥然間，不知所在。客方飲，住抱琵琶飛落筵前，門扃如故，雞犬無聲。</p>