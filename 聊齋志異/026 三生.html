<h2>三生</h2>
<p>劉孝廉，能記前身事。與先文賁兄為同年，嘗歷歷言之。一世為搢紳，行多玷。六十二歲而沒。初見冥王，待以鄉先生禮，賜坐，飲以茶。覷冥王琖中，茶色清澈；己琖中濁如醪。暗疑迷魂湯得勿此耶？乘冥王他顧，以琖就案角瀉之，偽為盡者。</p>
<p>俄頃，稽前生惡錄；怒，命羣鬼捽下，罰作馬。即有厲鬼縶去。行至一家，門限甚高，不可踰。方趦趄間，鬼力楚之，痛甚而蹶。自顧，則身已在櫪下矣。但聞人曰：「驪馬生駒矣，牡也。」心甚明了，但不能言。覺大餒，不得已，就牝馬求乳。逾四五年，體修偉。甚畏撻楚，見鞭則懼而逸。主人騎，必覆障泥，緩轡徐徐，猶不甚苦；惟奴僕圉人，不加韉裝以行，兩踝夾擊，痛徹心腑。於是憤甚，三日不食，遂死。</p>
<p>至冥司，冥王查其罰限未滿，責其規避，剝其皮革，罰為犬。意懊喪，不欲行。羣鬼亂撻之，痛極而竄於野。自念不如死，憤投絕壁，攧莫能起。自顧，則身伏竇中，牝犬舐而腓字之，乃知身已復生於人世矣。稍長，見便液，亦知穢；然嗅之而香，但立念不食耳。為犬經年，常忿欲死，又恐罪其規避。而主人又豢養，不肯戮。乃故嚙主人脫股肉。主人怒，杖殺之。</p>
<p>冥王鞫狀，怒其狂猘，笞數百，俾作蛇。囚於幽室，暗不見天。悶甚，緣壁而上，穴屋而出。自視，則伏身茂草，居然蛇矣。遂矢志不殘生類，飢吞木實。積年餘，每思自盡不可，害人而死又不可；欲求一善死之策而未得也。一日，臥草中，聞車過，遽出當路；車馳壓之，斷為兩。</p>
<p>冥王訝其速至，因蒲伏自剖。冥王以無罪見殺，原之，准其滿限復為人，是為劉公。公生而能言，文章書史，過輒成誦。辛酉舉孝廉。每勸人：乘馬必厚其障泥；股夾之刑，勝於鞭楚也。</p>
<p>異史氏曰：「毛角之儔，乃有王公大人在其中；所以然者，王公大人之內，原未必無毛角者在其中也。故賤者為善，如求花而種其樹；貴者為善，如已花而培其本：種者可大，培者可久。不然，且將負鹽車，受羈馽，與之為馬；不然，且將啗便液，受烹割，與之為犬；又不然，且將披鱗介，葬鶴鸛，與之為蛇。」</p>