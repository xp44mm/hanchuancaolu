<h2>苗生</h2>
<p>龔生，岷州人。赴試西安，憩於旅舍，沽酒自酌。一偉丈夫入，坐與扳談，生舉卮勸客，客亦不辭，自言苗姓，言劇粗豪。生以其不文，偃蹇遇之。尊既盡，不復喚，苗曰：「措大飲酒，使人悶損矣。」起向壚頭出前行沽，提一巨瓻而入。生辭不飲，苗捉臂勸釂，臂痛欲折，生不得已，為盡數觴。苗以羹椀自吸，笑曰：「僕不善勸客，行止惟君所便。」生即治裝行，約數里，馬病，臥於途，坐待路側，行李重累，無所方計。苗尋至，詰知其故，遂謝裝付僕，己乃以肩承馬腹而荷之，趨二十餘里，始至逆旅，釋馬就櫪。移時，生主僕方至，生乃驚為神人，相待優渥，沽酒市飯，與共餐飲。苗曰：「僕善飯，非君所能飽，飲可也。」引盡一瓻乃起而別，曰：「君醫馬尚須時日，余不能待，行矣。」遂去。</p>
<p>後生闈畢，三四友人邀登華山，藉地作筵。方共宴笑，苗忽至，左攜巨尊，右提豚肘，擲地曰：「聞諸君登臨，敬附驥尾。」衆起為禮，相並雜坐，豪飲甚懽。衆欲聯句，苗爭曰：「縱飲甚樂，何必愁思？」衆不聽，設金谷之罰。苗曰：「不佳者，當以軍法從事。」衆笑曰：「其罪不至於此。」苗曰：「如不見誅，僕武夫亦能之也。」首座靳生曰：「絕巘憑臨眼界空。」苗信口而續之曰：「唾壺擊缺劍光紅。」下座沉吟既久，苗遂引壺自傾。移時以次屬句，漸涉鄙俚。苗呼曰：「只此已足，如赦我者，勿作矣。」衆弗之聽。苗不可復忍，遽作龍吟，山谷響應，又起俛仰為獅子舞。詩思既亂，衆乃罷吟，因而飛觴再酌。時已半醉，客又互誦闈中作，迭相贊賞。苗不欲聽，牽生豁拳，二人勝負屢分，而諸客誦贊未已。苗厲聲曰：「僕聽之已悉。此等文，只宜向牀頭對婆子讀耳，廣衆中剌剌者可厭也。」衆有慚色，又更惡其粗莽，遂益高吟。苗怒甚，伏地大吼，立化為虎，撲殺諸客，咆哮而去。所存者，惟生及靳。</p>
<p>靳是科領薦。後三年，再經華陰，忽見嵇生，亦山上被噬者，大恐欲馳。嵇捉鞚使不得行，靳乃下馬，問其何為？答曰：「我今為苗氏之倀，從役良苦，必再殺一士人，始可相代。三日後，應有儒服儒冠者見噬於虎，然必在蒼龍嶺下，始是代某者。君於是日多邀文士於此，即為故人謀也。」靳不敢辯，敬諾而別。至寓所，籌思終夜，莫知為謀，自拚背約，以聽鬼耳。適有表戚蔣生來，靳述其異。蔣名下士，邑尤生考居其右，竊懷忌嫉。聞靳言，陰欲陷之，折簡邀尤，與共登臨，自乃著白衣而往，尤亦不解其意。至嶺半，肴酒並陳，敬禮備至。會郡守登嶺上，守故與蔣為通家，聞蔣在下，遣人召之。蔣不敢以白衣往，遂與尤易冠服，交著未竟，虎驟至，銜蔣而去。</p>
<p>異史氏曰：得意津津者，捉襟袖，強人聽聞；聞者欠伸屢作，欲睡欲遁，而誦者足蹈手舞，茫不自覺。知交者，亦當從旁肘之躡之，恐座中有不耐事之苗生也。</p>