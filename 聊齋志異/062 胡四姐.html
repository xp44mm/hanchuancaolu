<h5>聊齋志異</h5>
<p>尚生，泰山人，獨居清齋。會值秋夜，銀河高耿，明月在天，徘徊花陰，頗存遐想。忽有一女子踰垣來，笑曰：「秀才何思之深？」生就視，容華若仙，驚喜擁入，窮極狎昵。自言胡氏名三姐，問其居第，但笑不言，生亦不復置問，惟相期永好而已。自此，臨無虛夕。</p>
<p>一夜，與生促膝燈幕，生矚眸不轉，女笑曰：「眈眈視妾何為？」曰：「我視卿如紅藥碧桃，即竟夜視，不為厭也。」三姐曰：「妾陋質，遂青盼如此；若見吾家四妹，不知顛倒何似。」生益傾動，恨不一見顏色，長跪哀請。踰夕，果偕四姐來，年方及笄，荷粉露垂，杏花煙潤，嫣然含笑，媚麗欲絕。生狂喜，引坐，三姐與生同笑語，四姐惟手引繡帶，俛首而已。未幾，三姐起別，妹欲從行，生曳之不釋，顧三姐曰：「卿卿煩一致聲！」三姐乃笑曰：「狂郎情急矣！妹子一為少留。」四姐無語，三姐遂去。二人備盡歡好，既而引臂替枕，傾吐生平，無復隱諱。</p>
<p>四姐自言為狐，生依戀其美，亦不之怪。四姐因言：「阿姐狠毒，業殺三人矣。惑之，罔不斃者。妾幸承溺愛，不忍見滅亡，當早絕之。」生懼，求所以處，四姐曰：「妾雖狐，得仙人正法，當書一符黏寢門，可以却之。」遂書之。既曉，三姐來，見符却退，曰：「婢子負心，傾意新郎，不憶引線人矣。汝兩人合有夙分，余亦不相仇，但何必爾？」乃逕去。</p>
<p>數日，四姐他適，約以隔夜。是日，生偶出門眺望，山下故有槲木，蒼莽中出一少婦，亦頗風韻。近謂生曰：「秀才何必沾沾戀胡家姊妹？渠又不能以一錢相贈。」即以一貫授生，曰：「先持歸，貰良醞，我即攜小肴饌來，與君為歡。」生懷錢歸，果如所教。少間，婦果至，置几上燔雞鹹彘肩各一，即抽刀子，縷切為臠，釃酒調謔，歡洽異常。繼而滅燭登牀，狎情蕩甚。既曙始起，方坐牀頭，捉足易舄，忽聞人聲；傾聽，已入幃幕，則胡姊妹也。婦乍睹，倉皇而遁，遺舄於牀。二女遂叱曰：「騷狐！何敢與人同寢處？」追去，移時始返。四姐怨生曰：「君不長進，與騷狐相匹偶，不可復近。」遂悻悻欲去。生惶恐自投，情詞哀懇，三姐從旁解免，四姐怒稍釋，由此相好如初。</p>
<p>一日，有陝人騎驢造門，曰：「吾尋妖物，匪伊朝夕，乃今始得之。」生父以其言異，訊所由來，曰：「小人日泛煙波，遊四方，終歲十餘月，常八九離桑梓，被妖物蠱殺吾弟。歸甚悼恨，誓必尋而殄滅之。奔波數千里，殊無跡兆。今在君家，不翦，當繼吾弟亡者。」時生與女密邇，父母微察之，聞客言，大懼，延入，令作法。出二瓶，列地上，符呪良久，有黑霧四團，分投瓶中，客喜曰：「全家都到矣。」遂以豬脬裹瓶口，緘封甚固。生父亦喜，堅留客飯。生心惻然，近瓶竊聽，四姐在瓶中言曰：「坐視不救，君何負心？」生益感動，急啟所封，而結不可解。四姐又曰：「勿須爾，但放倒壇上旗，以鍼刺脬作空，予即出矣。」生如其請，果見白氣一絲，自孔中出，凌霄而去。客出，見旗橫地，大驚曰：「遁矣！此必公子所為。」搖瓶俯聽，曰：「幸止亡其一，此物合不死，猶可赦。」乃攜瓶別去。</p>
<p>後生在野，督傭刈麥，遙見四姐坐樹下，生近就之，執手慰問。且曰：「別後十易春秋，今大丹已成，但思君之念未忘，故復一拜問。」生欲與偕歸，女曰：「妾非昔比，不可以塵情染，後當復見耳。」言已，不知所在。又二十年餘，生適獨居，見四姐自外至，生喜與語。女曰：「我今名列仙籍，本不應再履塵世，但感君情，敬報撤瑟之期。可早處分後事，亦勿悲憂，妾當度君為鬼仙，亦無苦。」乃別而去。至日，生果卒。尚生乃友人李文玉之戚好，嘗親見之。</p>