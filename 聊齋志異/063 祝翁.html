<h2>祝翁</h2>
<p>濟陽祝村有祝翁者，年五十餘，病卒。家人入室理縗絰，忽聞翁呼甚急，羣奔集靈寢，則見翁已復活，羣喜慰問。翁但謂媼曰：「我適去，拚不復返。行數里，轉思拋汝一副老皮骨，在兒輩手寒熱仰人，亦無復生趣，不如從我去。故復歸，欲偕爾同行也。」咸以其新蘇妄語，殊未深信，翁又言之。媼云：「如此，亦復佳。但方生，如何便得死？」翁揮之曰：「是不難。家中俗務，可速作料理。」媼笑不去，翁又促之，乃出戶外延數刻而入，紿之曰：「處置安妥矣。」翁命速妝，媼不去，翁催益急。媼不忍拂其意，遂裙妝以出，媳女皆匿笑。翁移首於枕，手拍令臥，媼曰：「子女皆在，雙雙挺臥，是何景象？」翁搥牀曰：「並死有何可笑！」子女輩見翁躁急，共勸媼姑從其意。媼如言，並枕僵臥，家人共笑之。俄視媼笑容忽斂，又漸而兩眸俱合，久之無聲，儼如睡去。衆始近視，則膚已冰，而鼻無息矣。試翁亦然，始共驚怛。康熙二十一年，翁弟婦傭於畢刺史之家，言之甚悉。</p>
<p>異史氏曰：翁其夙有畸行與？泉路茫茫，去來由爾，奇矣！且白頭者，欲其去，則呼令去，何其暇也！人當屬纊之時，所最不忍訣者，牀頭之暱人耳，苟廣其術，則賣履分香，可以不事矣。</p>