<h5>聊齋志異</h5>
<p>安慶戴生，少薄行，無檢幅。一日，自他醉歸，途中遇故表兄季生，醉後昏眊，亦忘其死，問：「向在何所？」季曰：「僕已異物，君忘之耶？」戴始恍然，而醉亦不懼。問：「冥間何作？」答云：「近在轉輪王殿下司錄。」戴曰：「人世禍福，當必知之。」季曰：「此僕職也，烏得不知？但過煩，非甚關切，不盡記耳。三日前偶稽冊，尚覩君名。」戴急問其何詞，季曰：「不敢相欺，尊名在黑暗獄中。」戴大懼，酒亦醒，苦求拯拔。季曰：「此非所能效力，惟善可以已之。然君惡籍盈指，非大善不可復挽。窮秀才有何大力？即日行一善，非年餘不能相準，今已晚矣。但從此砥行，則地獄中或有出時。」戴聞之泣下，伏地哀懇，及仰首，而季已杳矣，悒悒而歸。由此洗心改行，不敢差跌。</p>
<p>先是戴私其鄰婦，鄰人聞知而不肯發，思掩執之。而戴自改行，永與婦絕，鄰人伺之不得，以為恨。一日遇於田間，陽與語，紿窺眢井，因而墮之。井深數丈，計必死。而戴中夜甦醒，坐井中大號，殊無知者。鄰人恐其復生，過宿，往聽之，聞其聲，急投石。戴移閉洞中，不敢復作聲，鄰人知其不死，斸土填井，幾滿之。洞中冥黑，真與地獄無少異者。空洞無所得食，計無生理。匍伏漸入，則三步外皆水，無所復之，還坐故處。初覺腹餒，久竟忘之。因思重泉下無善可行，惟長宣佛號而已。既見燐火浮游，熒熒滿洞，因而祝之曰：「聞青燐悉為冤鬼，我雖暫生，固亦難返，如可共話，亦慰寂寞。」但見諸燐悉浮水來，燐中皆有一人，高約人身之半。詰所自來，答云：「此古煤井。主人攻煤，震動古墓，被龍飛相公決地海之水，溺死四十三人。我等皆其鬼也。」問：「相公何人？」曰：「不知也。但相公文學士，今為城隍幕客。彼亦憐我等無辜，三五日輒一施水粥。但我輩冷水浸骨，超拔無日。君倘再履人世，祈撈殘骨葬一義冢，則惠及泉下者多矣。」戴曰：「如有萬分一，此即何難？但深在九泉，安望重睹天日乎？」因教諸鬼使念佛，捻塊代珠，記其藏數，不知時之昏曉，倦則眠，醒則坐而已。</p>
<p>忽見深處有籠燈，衆喜曰：「龍飛相公施食矣！」邀戴同往。戴慮水沮，衆強扶曳以行，飄然履虛，曲折半里許。至一處，衆釋令自行，步益上，如升數仞之階。階盡，睹房廊，堂上燒明燭一枝，大如臂。戴久不見火光，喜極趨上，上坐一叟，儒服儒巾，戴輟步不敢前，叟已睹之，訝問生人何來？戴上，伏地自陳，叟曰：「我耳孫也。」因令起，賜之坐。自言：「戴潛，字龍飛。曩因不肖孫堂，連結匪類，近墓作井，使老夫不安於夜室，故以海水沒之。今其後續如何矣？」蓋戴近宗凡五支，堂居長。初，邑中大姓賂堂，攻煤於其祖塋之側。諸弟畏其強，莫敢爭。無何，地水暴至，採煤人盡死井中。諸死者家，羣興大訟，堂及大姓皆以此貧，堂子孫至無立錐。戴乃堂弟裔也。曾聞先人傳其事，因告翁。翁曰：「此等不肖，其後烏得昌？汝既來此，當毋廢讀。」因餉以酒饌，遂置卷案頭，皆成、洪制藝，迫使研讀。又命題課文，如師授徒。堂上燭常明，不翦亦不滅，倦時輒眠，莫辨晨夕。翁時出，則以一僮給役。歷時若有數年之久，然幸無苦，但無別書可讀，惟制藝百首，首四千餘遍矣。翁一日謂曰：「汝孽報已滿，合還人世。余冢鄰煤洞，陰風刺骨，得志後，遷我於東原。」戴敬諾。翁乃喚集羣鬼，仍送至舊坐處。羣鬼羅拜再囑，戴亦不知何計可出。</p>
<p>先是家中失戴，搜訪既窮，母告官，繫縲多人，並少蹤緒。積三四年，官離任，緝察亦弛。戴妻不安於室，遣嫁去。會里中人復治舊井，入洞見戴，撫之未死，大駭，報諸其家，舁歸經日，始能言其底裏。自戴入井，鄰人毆殺其婦，為婦翁所訟，駁審年餘，僅存皮骨而歸。聞戴復生，大懼，亡去。宗人議究治之，戴不許，且謂：「曩時實所自取，此冥中之譴，於彼何與焉？」鄰人察其意無他，始逡巡而歸。井水既涸，戴買人入洞拾骨，俾各為具市棺設地，葬叢冢焉。又稽宗譜，名潛，字龍飛，先設品物，祭諸其冢。學使聞其異，又賞其文，是科以優等入闈，遂捷於鄉。既歸，營兆東原，遷龍飛厚葬之，春秋上墓，歲歲不衰。</p>
<p>異史氏曰：余鄉有攻煤者，洞沒於水，十餘人沉溺其中。竭水求尸，兩月餘始得涸，而十餘人並無死者。蓋水大至時，共泅高處，得不溺。縋而上之，見風始絕，一晝夜乃漸甦。始知人在地下，如蛇鳥之蟄，急切未能死也。然未有至數年者。苟非至善，三年地獄中，烏得有生人哉？</p>