<h5>聊齋志異</h5>
<p>水莽，毒草也。蔓生似葛，花紫類扁豆，誤食之，立死，即為水莽鬼。俗傳此鬼不得輪迴，必再有毒死者，始代之。以故楚中桃花江一帶，此鬼尤多云。</p>
<p>楚人以同歲生，為同年，投刺相謁，呼庚兄庚弟，子姪呼庚伯，習俗然也。有祝生，造其同年某，中途燥渴思飲。俄見道旁一媼，張棚施飲，趨之，媼承迎入棚，給奉甚殷。嗅之有異味，不類茶茗，置不飲，起而出。媼急止客，便喚：「三娘，可將好茶一杯來。」俄有少女捧茶自棚後出，年約十四五，姿容豔絕，指環臂釧，晶瑩鑑影。生受琖神馳，嗅其茶，芳烈無倫，吸盡再索。覷媼出，戲捉纖腕，脫指環一枚。女頳頰微笑，生益惑，略詰其門戶，女云：「郎暮來，妾猶在此也。」生求茶葉一撮，並藏指環而去。至同年家，覺心頭作惡，疑茶為患，以情告某。某駭曰：「殆矣！此水莽鬼也。先君死於是，是不可救，且為奈何？」生大懼，出茶葉驗之，真水莽草也。又出指環，述女子情狀。某懸想曰：「此必寇三娘也！」</p>
<p>生以其名確符，問何故知，曰：「南村富室寇氏女，夙有豔名。數年前，誤食水莽而死，必此為魅。或言受魅者，若知鬼姓氏，求其故襠，煮服可痊。」某急詣寇所，實告以情，長跪哀懇。寇以生將代女死故，靳不與，某忿而返，以告生。生亦切齒恨之，曰：「我死，必不令彼女脫生。」某舁送之，將至家門而卒，母號涕葬之。遺一子，甫周歲，妻不能守柏舟節，半年改醮去。母留孤自哺，劬瘁不堪，朝夕悲啼。</p>
<p>一日，方抱兒哭室中，生悄然忽入，母大駭，揮涕問之。答云：「兒地下聞母哭，甚愴於懷，故來奉晨昏耳。兒雖死，已有家室，即同來分母勞，母其勿悲。」母問：「兒婦何人？」曰：「寇氏坐聽兒死，兒甚恨之，死後欲尋三娘，而不知其處。近遇某庚伯，始相指示，兒往，則三娘已投生任侍郎家。兒馳去，強捉之來，今為兒婦，亦相得，頗無苦。」移時，門外一女子入，華妝豔麗，伏地拜母。生曰：「此寇三娘也。」雖非生人，母視之，情懷差慰，生便遣三娘操作。三娘雅不習慣，然承順殊憐人，由此居故室，遂留不去。女請母告諸其家。生意勿告，而母承女意，卒告之。寇家翁媼，聞而大駭，命車疾至，視之，果三娘，相向哭失聲，女勸止之。媼視生家良貧，意甚憂悼。女曰：「人已鬼，又何厭貧？且祝郎母子情義拳拳，兒固已安之矣。」因問茶媼誰也，曰：「彼倪姓，自慚不能惑行人，故求兒助之耳，今已生於郡城賣漿者之家。」因顧生曰：「既婿矣，而不拜岳，妾復何心？」生乃投拜。女便入廚下，代母執炊，供翁媼，媼視之悽心。既歸，即遣兩婢來，為之服役，金百斤，布帛數十匹，酒胾不時餽送，小阜祝母矣。寇亦時招歸寧，居數日，輒曰：「家中無人，宜早送兒還。」或故稽之，則飄然自歸。翁乃代生起夏屋，營備臻至，然生終未嘗至翁家。</p>
<p>一日，村中有中水莽毒者，死而復甦，相傳為異。生曰：「是我活之也。彼為李九所害，我為之驅其鬼而去之。」母曰：「汝何不取人以自代？」曰：「兒深恨此等輩，方將盡驅除之，何屑為此？且兒事母最樂，不願生也。」由是中毒者，往往具豐筵，禱其庭，輒有效。積十餘年，母死，生夫婦亦哀毀，但不對客，惟命兒縗麻擗踊，接以禮義而已。葬母後，又二年餘，為兒娶婦，婦，任侍郎之孫女也。先是任公妾生女，數月而殤，後聞祝生之異，遂命駕其家，訂翁婿焉。至是，遂以孫女妻其子，往來不絕矣。</p>
<p>一日，謂子曰：「上帝以我有功人世，策為四瀆牧龍君，今行矣。」俄見庭下有四馬，駕黃幨車，馬四股皆鱗甲，夫妻盛裝出，同登一輿，子及婦皆泣拜，瞬息而渺。是日，寇家見女來拜別翁媼，亦如生言。媼泣挽留，女曰：「祝郎先去矣。」出門遂不復見。其子名鶚，字離塵，請諸寇翁，以三娘骸骨與生合葬焉。</p>