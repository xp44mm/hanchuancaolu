<h2>鳳陽士人</h2>
<p>鳳陽一士人，負笈遠遊。謂其妻曰：「半年當歸。」十餘月，竟無耗問，妻翹盼綦切。一夜，纔就枕，紗月搖影，離思縈懷。方反側間，有一麗人，珠鬟絳帔，搴帷而入，笑問：「姊姊，得無欲見郎君乎？」妻急起應之。麗人邀與共往，妻憚修阻，麗人但請勿慮，即挽女手出，並踏月色。約一矢之遠，覺麗人行迅速，女步履艱澀，呼麗人少待，將歸著複履。麗人牽坐路側，自乃捉足脫履相假，女喜著之，幸不鑿枘，復起從行，健步如飛。移時見士人跨白騾來，見妻大驚，急下騎，問何往？女曰：「將以探君。」又顧問麗者伊誰？女未及答，麗人掩口笑曰：「且勿問訊。娘子奔波匪易，郎君星馳夜半，人畜想當俱殆。妾家不遠，且請息駕，早旦而行，不晚也。」顧數武之外，即有村落，遂同行。入一庭院，麗人促睡婢起供客，曰：「今夜月色皎然，不必命燭，小臺石榻可坐。」士人縶蹇檐梧，乃即坐，麗人曰：「履大不適於體，途中頗累贅否？歸有代步，乞賜還也。」女稱謝，付之。</p>
<p>俄頃，設酒果，麗人酌曰：「鸞鳳久乖，圓在今夕，濁醪一觴，敬以為賀。」士人亦執琖酬答。主客笑言，履舄交錯。士人注目麗人，屢以游詞相挑，夫妻乍聚，並不寒暄一語。麗人亦美目流情，妖言隱謎，女惟默坐，偽為愚者。久之漸醺，二人語益狎，又以巨觥勸客，士人以醉辭，勸之益苦。士人笑曰：「卿為我度一曲，即當飲。」麗人不拒，即以牙板，撫提琴而歌曰：「黃昏卸得殘妝罷，窗外西風冷透紗。聽蕉聲，一陣一陣細雨下，何處與人閒磕牙？望穿秋水，不見還家，潸潸淚似麻。又是想他，又是恨他，手拿著紅繡鞋兒占鬼卦。」歌竟，笑曰：「此市井里巷之謠，不足污君聽，然因流俗所尚，姑效顰耳。」音聲靡靡，風度狎褻，士人搖惑，若不自禁。</p>
<p>少間，麗人偽醉離席，士人亦起，從之而去。久之不至，婢子乏疲，伏睡廊下。女獨坐，塊然無侶，中心憤恚，頗難自堪，思欲遁歸，而夜色微茫，不憶道路，輾轉無以自主。因起而覘之，裁近其窗，則斷雲零雨之聲，隱約可聞。又聽之，聞良人與己素常猥褻之狀，盡情傾吐。女至此，手顫心搖，殆不可遏，念不如出門竄溝壑以死。憤然方行，見弟三郎乘馬而至，遽便下問。女具以告，三郎大怒，立與姊回，直入其家，則室門扃閉，枕上之語猶喁喁也。三郎舉巨石如斗，拋擊窗櫺，三五碎斷。內大呼曰：「郎君腦破矣，奈何！」女聞之，愕然大哭，謂弟曰：「我不謀與汝殺郎君，今且若何？」三郎撐目曰：「汝嗚嗚促我來，甫能消此心中惡，又護男兒怨弟兄，我不慣與婢子供指使。」返身欲去。女牽衣曰：「汝不攜我去，將何之？」三郎揮姊仆地，脫體而去，女頓驚寤，始知其夢。</p>
<p>越日，士人果歸，乘白騾，女異之而未言。士人是夜亦夢，所見所遭，述之悉符，互相駭怪。既而三郎聞姊夫遠歸，亦來省問，語次，謂士人曰：「昨宵夢君歸，今果然。」亦大異。士人笑曰：「幸不為巨石所斃。」三郎愕然問故，士人以夢告，三郎大異之。蓋是夜，三郎亦夢遇姊泣訴，憤激投石也。三夢相符，但不知麗人何許耳。</p>