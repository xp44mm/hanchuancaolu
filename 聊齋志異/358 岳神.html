<h5>聊齋志異</h5>　　<span class="style11">岳神</span>  
<hr>
<p>揚州提同知，夜夢岳神召之，詞色憤怒。仰見一人侍神側，少為緩頰。醒而惡之。早詣岳廟，默作祈禳。既出，見藥肆一人，絕肖所見。問之，知為醫生。既歸，暴病，特遣人聘之。至則出方為劑，暮服之，中夜而卒。或言：閻羅王與東岳天子，日遣侍者男女十萬八千衆，分布天下作巫醫，名「勾魂使者」。用藥者不可不察也！</p> <hr>
  