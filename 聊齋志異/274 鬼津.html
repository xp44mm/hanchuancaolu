<h5>聊齋志異</h5>　　<span class="style11">鬼津</span>  
  <hr>
	 <p>李某晝臥，見一婦人自牆中出，蓬首如筐，髮垂蔽面；至牀前，始以手自分，露面出，肥黑絕醜。某大懼，欲奔。婦猝然登牀，力抱其首，便與接唇，以舌度津，冷如冰塊，浸浸入喉。欲不嚥而氣不得息，嚥之稠粘塞喉。才一呼吸，而口中又滿，氣急復嚥之。如此良久，氣閉不可復忍。聞門外有人行聲，婦始釋手去。由此腹脹喘滿，數十日不食。或教以參蘆湯探吐之，吐出物如卵清，病乃瘥。</p> 
	 <hr>
  