<h5>聊齋志異</h5>
<p>有鄉人貨梨於市，頗甘芳，價騰貴。有道士破巾絮衣，丐於車前，鄉人咄之，亦不去，鄉人怒，加以叱罵。道士曰：「一車數百顆，老衲止丐其一，於居士亦無大損，何怒為？」觀者勸置劣者一枚，令去，鄉人執不肯。肆中傭保者，見喋聒不堪，遂出錢市一枚，付道士，道士拜謝，謂衆曰：「出家人不解吝惜，我有佳梨，請出供客。」或曰：「既有之，何不自食？」曰：「吾特需此核作種。」於是掬梨大啗，且盡，把核於手，解肩上鑱，坎地深數寸，納之而覆以土，向市人索湯沃灌。好事者於臨路店索得沸瀋，道士接浸坎處。萬目攢視，見有勾萌出，漸大，俄成樹，枝葉扶疏，倏而花，倏而實，碩大芳馥，纍纍滿樹。道人乃即樹頭，摘賜觀者，頃刻而盡。已，乃以鑱伐樹，丁丁良久乃斷，帶葉荷肩頭，從容徐步而去。</p>
<p>初，道士作法時，鄉人亦雜衆中，引領注目，竟忘其業。道士既去，始顧車中，則梨已空矣，方悟適所俵散，皆己物也。又細視車上一靶亡，是新鑿斷者，心大憤恨，急跡之，轉過牆隅，則斷靶棄垣下，始知所代梨本，即是物也。道士不知所在，一市粲然。</p>
<p>異史氏曰：鄉人憒憒，憨狀可掬，其見笑於市人，有以哉。每見鄉中稱素封者，良朋乞米，則怫然，且計曰：「是數日之資也。」或勸濟一危難，飯一煢獨，則又忿然計曰：「此十人五人之食也。」甚而父子兄弟，較盡錙銖。及其淫博迷心，則傾囊不吝；刀鋸臨頸，則贖命不遑。諸如此類，正不勝道，蠢爾鄉人，又何足怪？</p>