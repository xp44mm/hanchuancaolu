<h5>聊齋志異</h5>　　<span class="style11">雲蘿公主</span>  
  <hr>
	 <p>安大業，盧龍人。生而能言，母飲以犬血，始止。既長，韶秀，顧影無儔，又慧能讀，世家爭婚之。母夢曰：「兒當尚主。」信之，至十五六，迄無驗，亦漸自悔。</p>
	 <p>一日，安獨坐，忽聞異香，俄一美婢奔入，曰：「公主至。」即以長氈貼地，自門外直至榻前。方駭疑間，一女郎扶婢肩入，服色容光，映照四堵，婢即以繡墊設榻上，扶女郎坐。安倉皇不知所為，鞠躬便問：「何處神仙，勞降玉趾？」女郎微笑，以袍袖掩口，婢曰：「此聖后府中雲蘿公主也。聖后屬意郎君，欲以公主下嫁，故使自來相宅。」安驚喜，不知置詞，女亦俯首，相對寂然。</p>
	 <p>安故好棋，楸枰嘗置坐隅，一婢以紅巾拂塵，移諸案上，曰：「主日耽此，不知與粉侯孰勝？」安移坐近案，主笑從之，甫三十餘著，婢竟亂之，曰：「駙馬負矣！」斂子入奩曰：「駙馬當是俗間高手，主僅能讓六子。」乃以六黑子實局中，主亦從之。主坐次，輒使婢伏坐下，以背受足，左足踏地，則更一婢右伏，又兩小鬟夾侍之。每值安凝思時，輒曲一肘伏肩上，局闌未結，小鬟笑云：「駙馬負一子。」婢進曰：「主惰宜且退。」女乃傾身與婢耳語，婢出，少頃而還，以千金置榻上，告生曰：「適主言，居宅湫鄙，煩以此少致修飾，落成相會也。」一婢曰：「此月犯天刑，不宜建造，月後吉。」女起，生遮止，閉門，婢出一物，狀類皮排，就地鼓之，雲氣突出，俄頃四合，冥不見物，索之已杳。母知，疑以為妖，而生神馳夢想，不能復捨，急於落成，無暇禁忌，刻日敦迫，廊舍一新。</p>
	 <p>先是有灤州生袁大用，僑寓鄰坊，投刺於門。生素寡交，託他出，又窺其亡而報之。後月餘，門外適相值，二十許少年也。宮絹單衣，絲帶烏履，意甚都雅。略與頃談，頗甚溫謹，悅之，揖而入，請與對弈，互有贏虧，已而設酒留連，談笑大懽。明日，邀生至其寓所，珍肴雜進，相待殷渥。有小童十二三許，拍板清歌，又跳擲作劇。生大醉，不能行，便令負之。生以其纖弱，恐不勝，袁強之，僮綽有餘力，荷送而歸，生奇之。次日，犒以金，再辭乃受。由此交情款密，三數日輒一過從。</p>
	 <p>袁為人簡默，而慷慨好施，市有負債鬻女者，解囊代贖，無吝色，生以此益重之。過數日，詣生作別，贈象箸、楠珠等十餘事，白金五百，用助興作。生反金受物，報以束帛。後月餘，樂亭有仕宦而歸者，橐貲充牣，盜夜入執主人，燒鐵鉗灼，劫掠一空。家人識袁，行牒追捕。鄰院屠氏，與生家積不相能，因其土木大興，陰懷疑忌。適有小僕竊象箸賣諸其家，知袁所贈，因報大尹，尹以兵繞舍。值生主僕他出，執母而去，母衰邁，受驚，僅存氣息，二三日不復飲食，尹釋之。生聞母耗，急奔而歸，則母病已篤，越宿遂卒，收殮甫畢，為捕役執去。尹見其年少溫文，竊疑誣枉，故恐喝之，生實述其交往之由。尹問何以暴富，生曰：「母有藏鏹，因欲親迎，故治婚室耳。」尹信之，具牒解郡。鄰人知其無事，以重金賂監者，使殺諸途。路經深山，被曳近削壁，將推墮之。計逼情危，時方急難，忽一虎自叢莽中出，囓二役皆死，銜生去。至一處，重樓疊閣，虎入，置之。見雲蘿扶婢出，淒然慰弔，曰：「妾欲留君，但母喪未卜窀穸，可懷牒到郡自投，保無恙也。」因取生胸前帶，連結十餘扣，囑云：「見官時，拈此結而解之，可以弭禍。」生如其教，詣郡自投，太守喜其誠信，又稽牒，知其冤，銷名令歸。</p>
	 <p>至中途遇袁，下騎執手，備言情況，袁憤然作色，默不一語。生曰：「以君風采，何自污也？」袁曰：「某所殺皆不義之人，所取皆非義之財。不然，即遺於路者，不拾也。君教我固自佳，然如君家鄰，豈可留在人間耶？」言已，超乘而去。生歸殯母已，柴門謝客。忽一夜，盜入鄰家，父子十餘口，盡行殺戮，止留一婢，席卷貲物，與僮分攜之，臨去，執燈謂婢：「汝認之，殺人者我也，與人無涉。」並不啟關，飛簷越壁而去。明日，告官，疑生知情，又捉生去，邑宰詞色甚厲。生上堂握帶，且辯且解，宰不能詰，又釋之。既歸，益自韜晦，讀書不出，一跛嫗執炊而已。</p>
	 <p>服既闋，日掃階庭，以待好音。一日，異香滿院，登閣視之，內外陳設煥然矣。悄揭畫簾，則公主凝妝坐，急拜之。女挽手曰：「君不信數，遂使土木為災，又以苫塊之戚，遲我三年琴瑟。是急之而反以得緩，天下事大抵然也。」生將出貲治具，女曰：「勿復須。」婢探櫝，肴羹熱如新出於鼎，酒亦芳冽。酌移時，日已投暮，足下踏婢，漸都亡去。女四肢嬌惰，足股屈伸，似無所著。生狎抱之，女曰：「君暫釋手。今有兩道，請君擇之。」生問故，曰：「若為棋酒之交，可得三十年聚首；若作牀第之歡，可六年諧合耳。君焉取？」生曰：「六年後再商之。」女乃默然，遂相燕好。女曰：「妾固知君不免俗道，此亦數也。」因使生蓄婢媼，別居南院，炊爨紡織，以作生計。北院中並無烟火，惟棋枰、酒具而已。戶常闔，生推之，則自開，他人不得入也。然南院人作事勤惰，女輒知之，每使生往譴責，無不具服。女無繁言，無響笑，與有所談，但俯首微哂。每並肩坐，喜斜倚人，生舉而加諸膝，輕如抱嬰。生曰：「卿輕若此，可作掌上舞。」曰：「此何難，但婢子之所為，不屑耳。飛燕原九姊侍兒，屢以輕佻獲罪，怒謫塵間，又不守女子之貞，今已幽之。」閣上以錦袸布滿，冬未嘗寒，夏未嘗熱。女嚴冬皆著輕縠，生為製鮮衣，強使著之，踰時解去，曰：「塵濁之物，幾於壓骨成癆。」一日，抱諸膝上，忽覺沉倍曩昔，異之。笑指腹曰：「此中有俗種矣。」過數日，顰黛不食，曰：「近病惡阻，頗思煙火之味。」生乃為具甘旨，從此飲食遂不異於常人。一日曰：「妾質單弱，不任生產，婢子樊英頗健，可使代之。」乃脫衷服衣英，閉諸室，少頃，聞兒啼，啟扉視之，男也。喜曰：「此兒福相，大器也。」因名大器。綳納生懷，俾付乳媼，養諸南院。女自免身，腰細如初，不食煙火矣。</p>
	 <p>忽辭生，欲暫歸寧。問返期，答以三日，鼓皮排，如前狀，遂不見。至期不來，積年餘，音信全渺，亦已絕望。生鍵戶下幃，遂領鄉薦，終不肯娶，每獨宿北院，沐其餘芳。一夜，輾轉在榻，忽見燈火射窗，門亦自闢，羣婢擁公主入。生喜起，問爽約之罪，女曰：「妾未愆期，天上二日半耳。」生得意自詡，告以秋捷，意主必喜。女愀然曰：「烏用是儻來者為？無足榮辱，止折人壽數耳。三日不見，入俗幛又深一層矣。」生由是不復進取。過數月，又欲歸寧，生殊悽戀，女曰：「此去定早還，無煩穿望。且人生合離，皆有定數，撙節之則長，恣縱之則短也。」既去，月餘即返。從此一年半歲輒一行，往往數月始還，生習為常，亦不之怪。</p>
<p>又生一子，女舉之，曰：「豺狼也。」立命棄之，生不忍而止，名曰可棄。甫周歲，急為卜婚，諸媒接踵，問其甲子，皆謂不合，曰：「吾欲為狼子治一深圈，竟不可得，當令傾敗六七年，亦數也。」囑生曰：「記取四年後，侯氏生女，左脅有小贅疣，乃此兒婦。當婚之，勿較其門地也。」即令書而誌之。後又歸寧，竟不復返。生每以所囑告親友，果有侯氏女，生有疣贅，侯賤而行惡，衆咸不齒，生竟媒定焉。</p>
	 <p>大器十七歲及第，娶雲氏，夫妻皆孝友，父鍾愛之。可棄漸長，不喜讀，輒偷與無賴博賭，恆盜物償戲債。父怒，撻之，卒不改，相戒隄防，無所得，遂夜出，小為穿窬，為主所覺，縛送邑宰。宰審其姓氏，以名刺送之歸，父兄共縶之，楚掠慘棘，幾於絕氣，兄代哀免，始釋之。父忿恚得疾，食銳減，乃為二子立析產書，樓閣沃田，盡歸大器。可棄怨怒，夜持刀入室，將殺兄，誤中嫂。先是主有遺袴絕輕耎，雲拾作寢衣，可棄斫之，火星四射，大懼，奔去。父知，病益劇，數月尋卒。可棄聞父死，始歸，兄善視之，而可棄益肆。年餘，所分田產略盡，赴郡訟兄。官審知其人，斥逐之。兄弟之好遂絕。又踰年，可棄二十有三，侯女十五矣。兄憶母言，欲急為完婚，召至家，除佳宅與居，迎婦入門，以父遺良田，悉登籍交之，曰：「數頃薄產，為若蒙死守之，今悉相付。吾弟無行，寸草與之，皆棄也。此後成敗在於新婦，若能令改行，無憂凍餓，不然，兄亦不能填無底壑也。」侯雖小家女，然固慧麗，可棄雅畏愛之，所言無敢違。每出，限以晷刻，過期則詬厲，不與飲食，可棄以此少斂。年餘，生一子，婦曰：「我以後無求於人矣。膏腴數頃，母子何患不溫飽？無夫焉，亦可也。」</p>
	 <p>會可棄盜粟出賭，婦知之，彎弓於門，以拒之。大懼，避去，窺婦入，逡巡亦入。婦操刀起，可棄返奔，婦逐砍之，斷幅傷臀，血沾襪履。忿極，往訴兄，兄不禮焉，冤慚而去。過宿復至，跪嫂哀泣，求先容於婦，婦決絕不納。可棄怒，將往殺婦，兄不語，可棄忿起，操戈直出。嫂愕然，欲止之，兄目禁之，俟其去，乃曰：「彼故作此態，實不敢歸也。」使人覘之，已入家門。兄始色動，將奔赴之，而可棄已屏息出。蓋可棄入家，婦方弄兒，望見之，擲兒牀上，覓得廚刀，可棄懼，曳戈反走，婦逐出門外，始返。兄已得其情，故詰之，可棄不言，惟向隅泣，目盡腫。兄憐之，親率之去，婦乃納之。俟兄出，罰使長跪，要以重誓，而後以瓦盆賜之食。自此改行為善。婦持籌握算，日致豐盈，可棄仰成而已。後年七旬，子孫滿前，婦猶時捋白鬚，使膝行焉。</p>
<p>異史氏曰：悍妻妒婦，遭之者，如疽附於骨，死而後已，豈不毒哉？然砒附天下之至毒也，苟得其用，瞑眩大瘳，非參苓所能及矣。而非仙人洞見臟腑，又烏敢以毒藥貽子孫哉？</p>
	 <hr>
  