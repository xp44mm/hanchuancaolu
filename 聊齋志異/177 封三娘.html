<h2>封三娘</h2>
<p>范十一娘，煊城祭酒之女。少豔美，騷雅尤絕。父母鐘愛之，求聘者輒令自擇，女恆少所可。</p>
<p>會上元日，水月寺中諸尼，作盂蘭盆會，是日游女如雲，女亦詣之。方隨喜間，一女子步趨從，屢望顏色，似欲有言。審視之，二八絕代姝也，悅而好之，轉用盼注。女子微笑曰：「姊非范十一娘乎？」答曰：「然。」女子曰：「久聞芳名，人言果不虛謬。」十一娘亦審里居。女答言：「妾封氏，第三，近在鄰村。」把袂歡笑，辭致溫婉，遂大相愛悅，依戀不捨。十一娘問何無伴侶，曰：「父母早世，家中止一老嫗，留守門戶，故不得來。」十一娘將歸，封凝眸欲涕，十一娘亦惘然，遂邀過從。封曰：「娘子朱門繡戶，妾素無葭莩親，慮致譏嫌。」十一娘固邀之，答俟異日，十一娘乃脫金釵一股贈之，封亦摘髻上綠簪為報。十一娘既歸，傾想殊切，出所贈簪，非金非玉，家人都不之識，甚異之。日望其來，悵然遂病。父母訊得故，使人於近村諮訪，並無知者。</p>
<p>時值重九，十一娘羸頓無聊，倩侍兒強扶窺園，設褥東籬下，忽一女子攀垣來窺，覘之，則封女也。呼曰：「接我以力。」侍兒從之，驀然遂下。十一娘驚喜，頓起，曳坐褥間，責其負約，且問所來。答云：「妾家去此尚遠，時來舅家作耍。前言近村者，緣舅家耳。別後懸思頗苦，然貧賤者與貴人交，足未登門，先懷慚怍，恐為婢僕下眼覷，是以不果來。適經牆外過，聞女子語，便一攀望，冀是娘子，今果如願。」十一娘因述病源，封泣下如雨，因曰：「妾來當須秘密。造言生事者，飛短流長，所不堪受。」十一娘諾，偕歸同榻，快與傾懷，病尋愈。訂為姊妹，衣服履舄，輒互易著。見人來，則隱匿夾幙間。積五六月，公及夫人頗聞之。</p>
<p>一日，兩人方對弈，夫人掩入，諦視，驚曰：「真吾兒友也。」因謂十一娘：「閨中有良友，我兩人所歡，胡不早白？」十一娘因達封意，夫人顧謂：「三娘伴吾兒，極所忻慰，何昧之？」封羞暈滿頰，默然拈帶而已。夫人去，封乃告別，十一娘苦留之，乃止。一夕，自門外倉皇奔入，泣曰：「我固謂不可留，今果遭此大辱。」驚問之。曰：「適出更衣，一少年丈夫，橫來相干，幸而得逃。如此，復何面目？」十一娘細詰形貌，謝曰：「勿須怪，此妹癡兄。會告夫人，杖責之。」封堅辭欲去，十一娘請待天曙。封曰：「舅家咫尺，但須以梯度我過牆耳。」十一娘知不可留，使兩婢踰垣送之，行半里許，辭謝自去。婢返，十一娘伏牀悲惋，如失伉儷。</p>
<p>後數月，婢以故至東村，暮歸，遇封女從老嫗來。婢喜，拜問，封亦惻惻，訊十一娘興居。婢捉袂曰：「三姑過我。我家姑姑盼欲死！」封曰：「我亦思妹，但不樂使家人知。歸啟園門，我自至。」婢歸，告十一娘，十一娘喜，從其言，則封已在園中矣。相見各道間闊，綿綿不寐。視婢子眠熟，乃起與十一娘同枕，私語曰：「妾固知妹子未字，以才色門地，何患無貴介婿。然紈袴兒傲不足數，如欲得佳耦，請無以貧富論。」十一娘然之。封曰：「舊年邂逅處，今復作道場，明日再煩一往，當令見一如意郎君。妾少讀相人書，頗不參差。」</p>
<p>昧爽，封即去，約俟蘭若。十一娘果往，封已先在。眺覽一周，十一娘便邀同車，攜手出門，見一秀才，年可十七八，布袍不飾，而容儀俊偉。封潛指曰：「此翰苑才也。」十一娘略睨之。封別曰：「妹子先歸，我即繼至。」入暮，果至，曰：「我適物色甚詳，其人即同里孟安仁也。」十一娘知其貧，不以為可，封曰：「娘子何亦墮世情哉？此人苟長貧賤者，余當抉眸子，不復相天下士矣。」十一娘曰：「且為奈何？」曰：「願得一物，持與訂盟。」十一娘曰：「姊何草草？父母在，不遂如何？」封曰：「此為正恐其不遂耳。志若堅，生死何可奪也？」十一娘必不可，封曰：「娘子姻緣已動，而魔劫未消，所以姑來，報前好耳。請即別，當以所贈金鳳釵，矯命贈之。」十一娘方謀更商，封已出門去。</p>
<p>時孟生貧而多才，意將擇耦，故十八猶未聘也。是日忽睹兩豔，歸涉冥想，一更向盡，封三娘款門而入。燭之，識為日中所見，喜致詰問。曰：「妾封氏，范十一娘之女伴也。」生大悅，不暇細審，遽前擁抱，封拒曰：「妾非毛遂，乃曹邱生。十一娘願締永好，請倩冰也。」生愕然不信，封乃以釵示生，生喜不自已，矢曰：「勞眷注若此，僕不得十一娘，寧終鰥耳。」封遂去。</p>
<p>生詰旦浼鄰媼詣范夫人，夫人貧之，竟不商女，立便卻去。十一娘知之，心失所望，深怨封之誤己也。而金釵難返，只須以死矢之。又數日，有某紳為子求婚，恐不諧，浼邑宰作伐。時某方居權要，范公心畏之，以問十一娘，十一娘不樂。母詰之，默默不言，但有涕淚。使人潛告夫人，非孟生死不嫁。公聞，益怒，竟許某紳家，且疑十一娘有私意於生，遂涓吉，速成禮。十一娘忿不食，日惟耽臥。至親迎之前夕，忽起，攬鏡自妝，夫人竊喜。俄侍女奔白：「小姐自經！」舉宅驚涕，痛悔無及。三日遂葬。</p>
<p>孟生自鄰媼反命，憤恨欲絕，然遙遙探訪，妄冀復挽，察知業有主，忿火中燒，萬慮俱斷矣。未幾，聞玉葬香埋，慘然悲喪，恨不從麗人俱死。向晚出門，意將乘昏夜一哭十一娘之墓，歘有一人來，近之，則封三娘，向生曰：「喜姻好可就矣。」生泫然曰：「卿不知十一娘亡耶？」封曰：「我所謂就者，正以其亡。可急喚家人發冢，我有異藥，能令蘇。」生從之，發墓破棺，復掩其穴，生自負尸，與三娘俱歸，置榻上，投以藥，踰時而蘇。顧見三娘，問此何所，封指生曰：「此孟安仁也。」因告以故，始如夢醒。封懼漏洩，相將去十五里，避匿山村。封欲辭去，十一娘泣留作伴，使別院居。因貨殉葬之飾，用為資度，亦將小有。</p>
<p>封每遇生來，輒走避，十一娘從容曰：「吾姊妹骨肉不啻也，然終無百年聚，計不如效英皇。」封曰：「妾少得異訣，吐納可以長生，故不願嫁耳。」十一娘笑曰：「世傳養生術，汗牛充棟，行而效者，誰也？」封曰：「妾所得，非世人所知。世所傳者，並非真訣，惟華陀五禽圖差為不妄。凡修煉家，無非欲血氣流通耳，若得厄逆症，作虎形立止，非其驗耶？」十一娘陰與生謀，使偽為遠出者。入夜強勸以酒，既醉，生潛入污之。三娘醒曰：「妹子害我矣！倘色戒不破，道成當升第一天。今墮姦謀，命耳！」乃起告辭，十一娘告以誠意，而哀謝之。封曰：「實相告，我乃狐也。緣瞻麗容，忽生愛慕，如繭自纏，遂有今日。此乃情魔之劫，非關人力，再留，則魔更生無底止矣。娘子福澤正遠，珍重自愛。」言已而逝，夫妻驚歎久之。</p>
<p>逾年，生鄉會果捷，官翰林。投刺謁范公，公愧悔不見，固請之，乃見生。生入執子婿禮，伏拜甚恭。公愧怒，疑生儇薄。生請間，具道情事，公不深信，使人探諸其家，方大驚喜，陰戒勿宣，懼有禍變。又二年，某紳以關節發覺，父子充遼海軍，十一娘始歸寧焉。</p>