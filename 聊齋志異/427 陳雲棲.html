<h5>聊齋志異</h5>
<p>真毓生，楚夷陵人，孝廉之子。能文，美丰姿，弱冠知名。兒時，相者曰：「後當娶女道士為妻。」父母共以為笑。而為之論婚，低昂苦不能就。生母臧夫人，祖居黃岡，生以故詣外祖母。聞時人語曰：「黃州四雲，少者無倫。」蓋郡有呂祖菴，菴中女道士皆美，故云。菴去臧氏村僅十餘里，生因竊往，扣其關，果有女道士四人，謙喜承迎，度皆雅潔，中一最少者，曠世真無其儔，心好而目注之。女以手支頤，但他顧。諸女冠覓盞烹茶，生乘間問姓名，答云：「雲棲姓陳。」生戲曰：「奇矣！小生適姓潘。」陳赬顏發頰，低頭不語，起而去。</p>
<p>少間，瀹茗，進佳果，道姓字：一白雲深，年三十許；一盛雲眠，二十已來；一梁雲棟，約二十有四五，卻為弟。而雲棲不至，生殊悵惘，因問之。白曰：「此婢懼生人。」生乃起別，白力挽之，不留而出。白曰：「如欲見雲棲，明日可復來。」生歸，思戀綦切。次日，又詣之，諸道士俱在，獨少雲棲，未便遽問。諸女冠治具留餐，生力辭，不聽，白折餅授箸，勸進良殷。既問：「雲棲何在？」答云：「自至。」久之，日勢已晚，生欲歸，白捉腕留之，曰：「姑止此，我捉婢子來奉見。」生乃止。俄挑燈具酒，雲眠亦去。酒數行，生辭以醉，白曰：「飲三觥，則雲棲出矣。」生果飲如數，梁亦以此挾勸之，生又盡之，覆琖告醉，白顧梁曰：「吾等面薄，不能勸飲，汝往曳陳婢來，便道潘郎待妙常已久。」梁去少時而返，具言：「雲棲不至。」生欲去，而夜已深，乃佯醉仰臥。兩人代裸之，迭就淫焉，終夜不堪其擾。天既明，不辭而別，數日不敢復往，而心念雲棲不忘也，但不時於近側探偵之。</p>
<p>一日既暮，白出門與少年去，生喜，不甚畏梁，急往款關，雲眠出應門，問之，則梁亦他適，因問雲棲，盛導去，又入一院，呼曰：「雲棲客至矣。」但見室門閛然而合，盛笑曰：「閉扉矣。」生立窗外，似將有言，盛乃去。雲棲隔窗曰：「人皆以妾為餌釣君也，頻來，則身命殆矣。妾不能終守清規，亦不敢遂乖廉恥，欲得如潘郎者而事之耳。」生乃以白頭相約。雲棲曰：「妾師撫養，即亦非易，果相見愛，當以二千金贖妾身。妾候君三年，如望為桑中之約，所不能也。」生諾之，方欲自陳，而盛復至，從與俱出，遂別而歸。中心惆悵，思欲委曲夤緣，再一親其嬌範，適有家人報父病，遂星夜而還。</p>
<p>無何，孝廉卒。夫人庭訓最嚴，心事不敢使知，但刻減金貲，日積之。有議婚者，輒以服闋為辭，母不聽，生婉告曰：「曩在黃岡，外祖母欲以兒婚陳氏，誠心所願。今遭大故，音耗遂梗，久不如黃省問，旦夕一往，如不果諧，從母所命。」夫人許之，乃攜所積而去。</p>
<p>至黃，詣菴中，則院宇荒涼，大異疇昔，漸入之，惟一老尼炊竈下，因就問訊。尼曰：「前年老道士死，四雲星散矣。」問：「何之？」曰：「雲深、雲棟，從惡少遁去；向聞雲棲寓居郡北；雲眠消息不知也。」生聞之，悲歎，命駕即詣郡北，遇觀輒詢，並少蹤緒，悵恨而返。偽告母曰：「舅言陳翁如岳州，待其歸，當遣伻來。」踰半年，夫人歸寧，以事問母，母殊茫然。夫人怒子誑，媼疑甥與舅謀，而未以聞也。幸舅遠出，莫從稽其妄。</p>
<p>夫人以香愿登蓮峰，齋宿山下，既臥，逆旅主人扣扉，送一女道士，寄宿同舍，自言陳雲棲。聞夫人家夷陵，移坐就榻，告愬坎坷，詞旨悲惻。末言：「有表兄潘生與夫人同籍，煩囑子姪輩，一傳口語，但道其暫寄棲鶴觀師叔王道成所，朝夕厄苦，度日如歲。令早一臨存，恐過此以往，未或知也。」夫人審潘名字，即又不知，但云：「既在學宮，秀才輩想無不聞也。」未明早別，慇慇再囑。夫人既歸，向生言及，生長跪曰：「實告母，所謂潘生，即兒也。」夫人詰知其故，怒曰：「不肖兒宣淫寺觀，以道士為婦，何顏見親賓乎？」生垂頭，不敢出詞。</p>
<p>會生以赴試入郡，竊命舟訪王道成，至，則雲棲半月前出游不返。既歸，悒悒而病。適臧媼卒，夫人往奔喪，殯後迷途，至京氏家問之，則族妹也。相便邀入，見有少女在室，年可十八九，姿容曼妙，目所未睹。夫人每思得一佳婦，俾子不懟，心動，因詰生平。妹云：「此王氏女也，京氏甥也。怙恃俱失，暫寄此耳。」問：「婿家誰？」曰：「無之。」把手與語，意致嬌婉，母大悅，為之過宿，私以己意告妹。妹曰：「良佳。但其人高自位置，不然，故蹉跎至今也。容商之。」夫人招與同榻，談笑甚懽，自願母夫人。夫人悅，請同歸荊州，女益喜，次日同舟而還。</p>
<p>既至，則生疾未起，母欲慰其沉痾，使婢陰告曰：「夫人為公子載麗人至矣。」生未信，伏窗窺之，較雲棲尤豔絕也。因念：「三年之約已過，出游不返，則玉容必已有主。得此佳麗，心懷頗慰。」於是囅然動色，病亦尋瘳。母乃招兩人相拜見，生出，夫人謂女：「亦知我同歸之意乎？」女微笑曰：「妾已知之，但妾所以同歸之初志，母不知也。妾少字夷陵潘氏，音耗闊絕，必已另有良匹。果爾，則為母也婦；不爾，則終為母也女，報母有日也。」夫人曰：「既有成約，即亦不強。但前在五祖山時，有女冠問潘氏，今又潘氏，固知夷陵世族無此姓也。」女驚曰：「臥蓮峰下者即母耶？詢潘氏者，即我是也。」母始恍然悟，笑曰：「若然，則潘生固在此矣。」女問：「何在？」夫人命婢導去問生，生驚曰：「卿雲棲耶？」女問：「何知？」生言其情，始知以潘郎為戲。女知為生，羞與終談，急返告母。母問其何復姓王？答云：「妾本姓王。道師見愛，遂以為女，故從其姓耳。」夫人亦喜，涓吉為之成禮。</p>
<p>先是，女與雲眠俱依王道成，道成居隘，雲眠遂去之漢口。女嬌癡不能作苦，又羞出操道士業，道成頗不善之。會舅京氏如黃岡，女遇之流涕，因與俱去，俾改女子裝，將論婚士族，故諱其曾隸女冠籍。而問名者，女輒不願，舅及妗皆不知其意向，心頗嫌之。是日，從夫人歸，得所託，如釋重負焉。合巹後，各述所遭，喜極而泣。</p>
<p>女孝謹，夫人雅憐愛，而彈琴好弈，不知理家人生業，夫人頗以為憂。積月餘，母遣兩人如京氏，留數日而歸。泛舟江流，欻一舟過，中一女冠，近之，則雲眠也。雲眠獨與女善，女喜，招與同舟，相對酸辛。問：「將何之？」盛云：「久切懸念，遠至棲鶴觀，則聞依京舅矣，故將詣黃岡一奉探耳。竟不知意中人已得相聚。今視之如仙，剩此漂泊人，不知何時已矣？」因而欷歔。女設一謀，令易道裝，偽作姊，攜伴夫人，徐擇佳耦，盛從之。既歸，女先白夫人，盛乃入，舉止大家，談笑間，練達世故。</p>
<p>母既寡，苦寂，得盛良懽，惟恐其去。盛早起，代母劬勞，不自作客。母益喜，陰思納女姊，以掩女冠之名，而未敢言也。一日，忘某事未作，急問之，則盛代備已久，因謂女曰：「畫中人不能作家，亦復何為？新婦若大姊者，吾無憂也。」不知女存心久，但懼母嗔，聞母言，笑對曰：「母既愛之，新婦欲效英皇，如何？」母不言，亦囅然笑。女退，告生曰：「老母首肯矣。」乃另潔一室，告盛曰：「昔在觀中共枕時，姊言：『但得一能知親愛之人，我兩人當共事之。』猶憶之否？」盛不覺雙眥熒熒，曰：「妾所謂親愛者非他，如日日經營，曾無一人知其甘苦，數日來略有微勞，即煩老母卹念，則中心冷暖頓殊矣。若不下逐客令，俾得長伴老母，於願斯足，亦不望前言之踐也。」女告母，母令姊妹焚香，各矢無悔詞，乃使生與行夫婦禮。將寢，告生曰：「妾乃二十三歲老處女也。」生猶未信，既而落紅殷褥，始奇之。盛曰：「妾所以樂得良人者，非不能甘岑寂也。誠以閨閣之身，靦然酬應如勾欄，所不堪耳。借此一度，挂名君籍，當為君奉事老母，作內紀綱，若房闈之樂，請別與人享之。」三日後，襆被從母，遣之不去。女早之母所，占其牀寢，不得已，乃從生去。由是三兩日輒一更代，習為常。</p>
<p>夫人故善弈，自寡居，不暇為之，自得盛，經理井井，晝日無事，輒與女弈，挑燈瀹茗，聽兩婦彈琴，夜分始散。每與人曰：「兒父在時，亦未能有此樂也。」盛司出納，每記籍報母，母疑曰：「兒輩常言幼孤，作字彈棋，誰教之？」女笑以實告。母亦笑曰：「我初不欲為兒娶一道士，今竟得兩矣。忽憶童時所卜，始信定數不可逃也。」生再試不第，夫人曰：「吾家雖不豐，薄田三百畝，幸得雲眠紀理，日益溫飽。兒但在膝下，率兩婦與老身共樂，不願汝求富貴也。」生從之。後雲眠生男女各一，雲棲女一男三，母八十餘歲而終，孫皆入泮。長孫，雲眠所出，已中鄉選矣。</p>