<h5>聊齋志異</h5>
<p>長清僧某，道行高潔，年八十餘猶健。一日顛仆不起，寺僧奔救，已圓寂矣。僧不自知死，魂飄去，至河南界。河南有故紳子，率十餘騎，按鷹獵兔，馬逸，墮斃，魂適相值，翕然而合，遂漸蘇。廝僕還問之，張目曰：「胡至此？」衆扶歸。入門，則粉白黛綠者，紛集顧問，大駭曰：「我僧也，胡至此？」家人以為妄，共提耳悟之，僧亦不自申解，但閉目不復有言。餉以脫粟則食，酒肉則拒，夜獨宿，不受妻妾奉。</p>
<p>數日後，忽思少步，衆皆喜。既出，少定，即有諸僕紛來，錢簿穀籍，雜請會計，公子託以病倦，悉謝絕之。惟問：「山東長清縣知之否？」共答：「知之。」曰：「我鬱無聊賴，欲往遊矚，宜即治任。」衆謂新瘳，未應遠涉，不聽。翼日遂發，抵長清，視風物如昨，無煩問途，竟至蘭若。弟子見貴客至，伏謁甚恭。乃問：「老僧焉往？」答云：「吾師曩已物化。」問墓所，羣導以往，則三尺孤墳，荒草猶未合也。衆僧不知何意。既而戒馬欲歸，囑曰：「汝師戒行之僧，所遺手澤，宜恪守，勿俾損壞。」衆唯唯，乃行。</p>
<p>既歸，灰心木立，了不勾當家務。居數月，出門自遁，直抵舊寺，謂弟子：「我即汝師。」衆疑其謬，相視而笑。乃述返魂之由，又言生平所為，悉符，衆乃信。居以故榻，事之如平日。後公子家屢以輿馬來，哀請之，略不顧瞻。又年餘，夫人遣紀綱至，多所餽遺，金帛皆卻之，惟受布袍一襲而已。友人或至其鄉，敬造之，見其人默然誠篤，年僅而立，而輒道其八十餘年事。</p>
<p>異史氏曰：人死則魂散，其千里而不散者，性定故耳。予於僧不異其再生，而異其入靡麗紛華之鄉，而能絕人以逃世也。若眼睛一閃，而蘭麝生心，有求死不得者矣，況僧乎哉！</p>