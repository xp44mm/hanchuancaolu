<h2>四十千</h2>
<p>新城王大司馬，有主計僕，家稱素封。忽夢一人奔入，曰：「汝欠四十千，今宜還矣。」問之，不答，逕入內去。既醒，妻產男。知為夙孽，遂以四十千捆置一室，凡兒衣食病藥，皆取給焉。過三四歲，視室中錢，僅存七百。適乳姥抱兒至，調笑於側。因呼之曰：「四十千將盡，汝宜行矣。」言已，兒忽顏色蹙變，項折目張。再撫之，氣已絕矣。乃以餘資治葬具而瘞之。此可為負欠者戒也。</p>
<p>昔有老而無子者，問諸高僧。僧曰：「汝不欠人者，人又不欠汝者，烏得子？」蓋生佳兒，所以報我之緣；生頑兒，所以取我之債。生者勿喜，死者勿悲也。</p>