<h5>聊齋志異</h5>
<p>吳門畫工某，忘其名。喜繪呂祖，每想像而神會之，希幸一遇。虔結在念，靡刻不存。一日，值羣丐飲郊郭間，內一人敝衣露肘，而神采軒豁。心忽動，疑為呂祖。諦視覺愈確，遂捉其臂曰：「君呂祖也。」丐者大笑。某堅執為是，伏拜不起。丐者曰：「我即呂祖，汝將奈何？」某叩頭，但祈指教。丐者曰：「汝能相識，可謂有緣。然此處非語所，夜間當相見也。」再欲遮問，轉盼已杳。駭嘆而歸。至夜，果夢呂祖來，曰：「念子志慮耑誠，特來一見。但汝骨氣貪吝，不能為仙。我使子見一人可也。」即向空一招，遂有一麗人躡空而下，服飾如貴嬪，容光袍儀，煥映一室。呂祖曰：「此乃董娘娘，子審誌之。」既而又問：「記得否？」答：「已記之。」又曰：「勿忘卻。」俄而麗者去，呂祖亦去。醒而異之，即夢中所見，肖而藏之，終亦不解所謂。</p>
<p>後數年，偶游於都。會董妃薨，上念其賢，將為肖像。諸工羣集，口授心擬，終不能似。某忽觸念夢中人，得無是耶？以圖呈進。宮中傳覽，皆謂神肖。由是授官中書，辭不受；賜萬金。於是名大譟。貴戚家爭遺重幣，乞為先人傳影。但懸空摹寫，罔不曲似。浹辰之間，累數巨萬。萊蕪朱拱奎曾見其人。</p>