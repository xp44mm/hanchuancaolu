<h5>聊齋志異</h5>
<p>孔生雪笠，聖裔也，為人蘊藉，工詩。有執友令天台，寄函招之。生往，令適卒，落拓不得歸，寓菩陀寺，傭為寺僧抄錄。寺西百餘步，有單先生第，先生故公子，以大訟蕭條，眷口寡，移而鄉居，宅遂曠焉。一日，大雪崩騰，寂無行旅，偶過其門，一少年出，丰采甚都，見生，趨與為禮，略致慰問，即乞降臨。生愛悅之，慨然從入，屋宇都不甚廣，處處悉懸錦幕，壁上多古人書畫，案頭書一冊，籤云：「瑯環瑣記。」翻閱一過，俱目所未睹。</p>
<p>生以居單第，意為第主，即亦不審官閥。少年細詰行蹤，意憐之，勸設帳授徒。生歎曰：「羈旅之人，誰作曹邱者？」少年曰：「倘不以駑駘見斥，願拜門牆。」生喜，不敢當師，請為友，便問：「宅何久錮？」答曰：「此為單府，曩以公子鄉居，是以久曠。僕皇甫氏，祖居陝，以家宅焚於野火，暫借安頓。」生始知非單。當晚，談笑甚懽，即留共榻。</p>
<p>昧爽，即有僮子熾炭於室，少年先起入內，生尚擁被坐，僮入曰：「太公來。」生驚起。一叟入，鬢髮皤然，向生殷謝，曰：「先生不棄頑兒，遂肯賜教，小子初學塗鴉，勿以友故，行輩視之也。」已，乃進綿衣一襲，貂帽、襪、履各一事。視生盥櫛已，乃呼酒薦饌。几榻裙衣，不知何名，光彩射目。酒數行，叟興辭，曳杖而去。</p>
<p>餐訖，公子呈課業，類皆古文詞，並無時藝。問之，笑曰：「僕不求進取也。」抵暮，更酌，曰：「今夕盡懽，明日便不許矣。」呼僮曰：「視太公寢未？已寢，可暗喚香奴來。」僮去，先以繡囊將琵琶至，少頃，一婢入，紅妝豔絕。公子命彈湘妃。婢以牙撥勾動，激揚哀烈，節拍不類夙聞。又命以巨觴行酒，三更始罷。次日，早起共讀，公子最慧，過目成誦，二三月後，命筆警絕。相約五日一飲，每飲必招香奴。一夕，酒酣氣熱，目注之，公子已會其意，曰：「此婢為老父所豢養，兄曠邈無家，我夙夜代籌久矣，行當為君謀一佳偶。」生曰：「如果惠好，必如香奴者。」公子笑曰：「君誠少所見而多所怪者矣，以此為佳，君願亦易足也。」</p>
<p>居半載，生欲翱翔郊郭，至門，則雙扉外扃，問之，公子曰：「家君恐交游紛意念，故謝客耳。」生亦安之。時盛暑溽熱，移齋園亭，生胸間瘇起如桃，一夜如盌，痛楚呻吟，公子朝夕省視，眠食俱廢。又數日，創劇，益絕食飲，太公亦至，相對太息。公子曰：「兒前夜思先生清恙，嬌娜妹子能療之，遣人於外祖母處，呼令歸，何久不至？」俄僮入白：「娜姑至，姨與松姑同來。」父子疾趨入內。少間，引妹來視生，年約十三四，嬌波流慧，細柳生姿。生望見顏色，嚬呻頓忘，精神為之一爽。公子便言：「此兄良友，不啻胞也，妹子好醫之。」女乃斂羞容，揄長袖，就榻診視，把握之間，覺芳氣勝蘭。女笑曰：「宜有是疾，心脈動矣。然症雖危，可治；但膚塊已盈，非伐皮削肉不可。」乃脫臂上金釧，安患處，徐徐按下之，創突起寸許，高出釧外，而根際餘腫，盡束在內，不似前如盌闊矣。乃一手啟羅衿，解佩刀，刃薄於紙，把釧握刃，輕輕附根而割，紫血流溢，沾染牀席。生貪近嬌姿，不惟不覺其苦，且恐速竣割事，偎傍不久。未幾，割斷腐肉，團團然如樹上削下之癭，又呼水來，為洗割處。口吐紅丸，如彈大，著肉上，按令旋轉：才一周，覺熱火蒸騰；再一周，習習作癢；三周已，遍體清涼，沁入骨髓。女收丸入咽，曰：「愈矣。」趨步出。</p>
<p>生躍起走謝，沉痼若失，而懸想容輝，苦不自已，自是廢卷癡坐，無復聊賴。公子已窺之，曰：「弟為兄物色，得一佳偶。」問：「何人？」曰：「亦弟眷屬。」生凝思良久，但云：「勿須。」面壁吟曰：「曾經滄海難為水，除卻巫山不是雲。」公子會其指，曰：「家君仰慕鴻才，常欲附為婚姻，但止一少妹，齒太穉。有姨女阿松，年十七矣，頗不粗陋，如不見信，松姊日涉園亭，伺前廂，可望見之。」生如其教，果見嬌娜偕麗人來，畫黛彎娥，蓮鉤蹴鳳，與嬌娜相伯仲也。生大悅，請公子作伐。翼日，公子自內出，賀曰：「諧矣。」乃除別院，為生成禮。是夕，鼓吹闐咽，塵落漫飛，似望中仙人。忽同衾幄，遂疑廣寒宮殿，未必在雲霄矣。合巹之後，甚愜心懷。</p>
<p>一夕，公子謂生曰：「切磋之惠，無日可以忘之，近單公子訟解歸，索宅甚急，意將棄此而西，勢難復聚，因而離緒縈懷。」生願從之而去，公子勸還鄉里，生難之。公子曰：「勿慮，可即送君行。」無何，太公引松娘至，以黃金百兩贈生，公子以左右手與生夫婦相把握，囑閉眸勿視。飄然履空，但覺耳際風鳴，久之，曰：「至矣。」啟目，果見故里，始知公子非人。喜叩家門，母出非望，又睹美婦，方共忻慰，及回顧，公子逝矣。</p>
<p>松娘事姑孝，豔色賢名，聲聞遐邇。後生舉進士，授延安司李，攜家之任，母以道遠不行。松娘舉一男，名小宦。生以忤直指，罷官，罣礙不得歸，偶獵郊外，逢一美少年跨驪駒，頻頻瞻顧，細視，則皇甫公子也。攬轡停驂，悲喜交至。邀生去，至一村，樹木濃昏，陰翳天日。入其家，則金漚浮釘，宛然世族。問妹子，則嫁，岳母已亡，深相感悼。經宿別去，偕妻同返。嬌娜亦至，抱生子，掇提而弄曰：「姊姊亂吾種矣。」生拜謝曩德，笑曰：「姊夫貴矣，創口已合，未忘痛耶？」妹夫吳郎亦來拜謁，信宿乃去。</p>
<p>一日，公子有憂色，謂生曰：「天降凶殃，能相救否？」生不知何事，但銳自任。公子趨出，招一家人俱入，羅拜堂上。生大駭，亟問，公子曰：「余非人類，狐也。今有雷霆之劫，君肯以身赴難，一門可望生全，不然，請抱子而行，無相累。」生矢共生死，乃使仗劍於門，囑曰：「雷霆轟擊，勿動也。」生如所教。果見陰雲晝暝，昏墨如䃜，回視舊居，無復閈閎，惟見高冢巋然，巨穴無底。方錯愕間，霹靂一聲，擺簸山岳，急雨狂風，老樹為拔。生目眩耳聾，屹不少動。忽於繁煙黑絮之中，見一鬼物，利喙長爪，自穴攫一人出，隨煙直上，瞥睹衣履，念似嬌娜，乃急躍離地，以劍擊之，隨手墮落。忽而山崩，雷暴裂，生仆，遂斃。少間，晴霽，嬌娜已能自蘇，見生死於傍，大哭曰：「孔郎為我而死，我何生焉！」松娘亦出，共舁生歸。嬌娜使松娘捧其首，兄以簪撥其齒，自乃撮其頤，以舌度紅丸入，又接吻而呵之，紅丸隨氣入喉，格格作響，移時，醒然而蘇。見眷口滿前，恍如夢寤，於是一門團圞，驚定而喜。</p>
<p>生以幽壙，不可久居，議同旋里，滿堂交贊，惟嬌娜不樂。生請與吳郎俱，又慮翁媼不肯離幼子，至日議不果。忽吳家一小奴，汗流氣促而至，驚致研詰，則吳郎家亦同日遭劫，一門俱歿，嬌娜頓足悲傷，涕不可止，共慰勸之，而同歸之計遂決。生入城，勾當數日，遂連夜趣裝。既歸，以閒園寓公子，恆反關之。生及松娘至，始發扃。生與公子兄妹，棋酒談讌，若一家然。小宦長成，貌韶秀，有狐意，出遊都市，共知為狐兒也。</p>
<p>異史氏曰：余於孔生，不羨其得豔妻，而羨其得膩友也。觀其容可以忘飢，聽其聲可以解頤。得此良友，時一談宴，則色授魂與，尤勝於顛倒衣裳矣。</p>