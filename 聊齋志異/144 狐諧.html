<h2>狐諧</h2>
<p>萬福，字子祥，博興人也。幼業儒，家少有而運殊蹇，行年二十有奇，尚不能掇一芹。鄉中澆俗，多報富戶役，長厚者至碎破其家。萬適報充役，懼而逃，如濟南，稅居逆旅。夜有奔女，顏色頗麗，萬悅而私之，請其姓氏。女自言：「實狐，但不為君祟耳。」萬喜而不疑。女囑勿與客共，遂日至，與共臥處。凡日用所需，無不仰給於狐。居無何，二三相識輒來造訪，恆信宿不去。萬厭之而不忍拒，不得已，以實告客。客願一睹仙容，萬白於狐。狐謂客曰：「見我何為哉？我亦猶人耳。」聞其聲，歷歷在目前，四顧，即又不見。</p>
<p>客有孫得言者，善俳謔，固請見，且謂：「得聽嬌音，魂魄飛越；何吝容華，徒使人聞聲相思。」狐笑曰：「賢孫子欲為高曾母作行樂圖耶？」諸客俱笑。狐曰：「我為狐，請與客言狐典，頗願聞之否？」衆唯唯。狐曰：「昔某村旅舍，故多狐，輒出祟行客，客知之，相戒不宿其舍。半年，門戶蕭索，主人大憂，甚諱言狐。忽有一遠方客，自言異國人，望門休止。主人大悅，甫邀入門，即有途人陰告曰：『是家有狐。』客懼，白主人，欲他徙。主人力白其妄，客乃止。入室方臥，見羣鼠出於牀下，客大駭，驟奔，急呼有狐。主人驚問，客怨曰：『狐巢於此，何誑我言無？』主人又問所見何狀，客曰：『我今所見，細細幺麼，不是狐兒，必當是狐孫子。』」言罷，坐客為之粲然。孫曰，「既不賜見，我輩留宿，宜勿去，阻其陽臺。」狐笑曰：「寄宿無妨，倘小有迕犯，幸勿滯懷。」客恐其惡作劇，乃共散去。然數日必一來，索狐笑罵。狐諧甚，每一語，即顛倒賓客，滑稽者不能屈也。羣戲呼為「狐娘子」。</p>
<p>一日，置酒高會，萬居主人位，孫與二客分左右座，上設一榻屈狐。狐辭不善酒。咸請坐談，許之。酒數行，衆擲骰為瓜蔓之令。客值瓜色，會當飲，戲以觥移上座曰：「狐娘子大清醒，暫借一觴。」狐笑曰：「我故不飲。願陳一典，以佐諸公飲。」孫掩耳不樂聞。客皆言曰：「罵人者當罰。」狐笑曰：「我罵狐何如？」衆曰：「可。」於是傾耳共聽。狐曰：「昔一大臣，出使紅毛國，著狐腋冠，見國王。王見而異之，問：『何皮毛，溫厚乃爾？』大臣以狐對。王言：此物生平未曾得聞。狐字字畫何等？使臣書空而奏曰：『右邊是一大瓜，左邊是一小犬。』」主客又復鬨堂。二客，陳氏兄弟，一名所見，一名所聞。見孫大窘，乃曰：「雄狐何在，而縱雌流毒若此？」狐曰：「適一典，談猶未終，遂為羣吠所亂，請終之。國王見使臣乘一騾，甚異之。使臣告曰：『此馬之所生。』又大異之。使臣曰：『中國馬生騾，騾生駒駒。』王細問其狀。使臣曰：『馬生騾，是「臣所見」；騾生駒駒，乃「臣所聞」。』」舉座又大笑。衆知不敵，乃相約：後有開謔端者，罰作東道主。頃之，酒酣，孫戲謂萬曰：「一聯請君屬之。」萬曰：「何如？」孫曰：「妓者出門訪情人，來時『萬福』，去時『萬福』。」合座屬思不能對。狐笑曰：「我有之矣。」衆共聽之。曰：「龍王下詔求直諫，鱉也『得言』，龜也『得言』。」四座無不絕倒。孫大恚曰：「適與爾盟，何復犯戒？」狐笑曰：「罪誠在我；但非此，不成確對耳。明旦設席，以贖吾過。」相笑而罷。狐之詼諧，不可殫述。</p>
<p>居數月，與萬偕歸。乃博興界。告萬曰：「我此處有葭莩親，往來久梗，不可不一訊。日且暮，與君同寄宿，待旦而行可也。」萬詢其處，指言：「不遠。」萬疑前此故無村落，姑從之。二里許，果見一莊，生平所未歷。狐往叩關，一蒼頭出應門。入則重門疊閣，宛然世家。俄見主人，有翁與媼，揖萬而坐。列筵豐盛，待萬以姻婭，遂宿焉。狐早謂曰：「我遽偕君歸，恐駭聞聽。君宜先往，我將繼至。」萬從其言，先至，預白於家人。未幾，狐至。與萬言笑，人盡聞之，而不見其人。逾年，萬復事於濟，狐又與俱。忽有數人來，狐從與語，備極寒暄。乃語萬曰：「我本陝中人，與君有夙因，遂從爾許時。今我兄弟至矣。將從以歸，不能周事。」留之不可，竟去。</p>