<h5>聊齋志異</h5>
<p>泰安張太華，富吏也。家有狐擾，遣制罔效。陳其狀於州尹，尹亦不能為力。時州之東亦有狐居村民家，人共見為一白髮叟。叟與居人通弔問，如世人禮。自云行二，都呼為胡二爺。適有諸生謁尹，間道其異。尹為吏策，使往問叟。時東村人有作隸者，吏訪之，果不誣，因與俱往。即隸家設筵招胡。胡至，揖讓酬酢，無異常人。吏告所求。胡曰：「我固悉之，但不能為君效力。僕友人周三，僑居岳廟，宜可降伏，當代求之。」吏喜，申謝。胡臨別與吏約，明日張筵於岳廟之東。吏領教。胡果導周至。周虯髯鐵面，服袴褶。飲數行，向吏曰：「適胡二弟致尊意，事已盡悉。但此輩實繁有徒，不可善諭，難免用武。請即假館君家，微勞所不敢辭。」吏轉念：去一狐，得一狐，是以暴易暴也。游移不敢即應。周已知之，曰：「無畏，我非他比，且與君有喜緣，請勿疑。」吏諾之。周又囑明日偕家人闔戶坐室中，幸勿譁。吏歸，悉遵所教。俄聞庭中攻擊刺鬬之聲，踰時始定。啟關出視，血點點盈階上。墀中有小狐首數枚，大如椀琖焉。又視所除舍，則周危坐其中，拱手笑曰：「蒙重託，妖類已蕩滅矣。」自是館於其家，相見如主客焉。</p>