<h2>張誠</h2>
<p>豫人張氏者，其先齊人。靖難兵起，齊大亂，妻為北兵掠去，張常客豫，遂家焉。娶於豫，生子訥。無何，妻卒，又娶繼室，生子誠。繼室牛氏悍，每嫉訥，奴畜之，啖以惡草具，使樵，日責柴一肩，無則撻楚詬詛，不可堪。隱畜甘脆餌誠，使從塾師讀。</p>
<p>誠漸長，性孝友，不忍兄劬，陰勸母，母弗聽。一日，訥入山樵，未終，值大風雨，避身巖下，雨止而日已暮，腹中大餒，遂負薪歸。母驗之，少，怒不與食；飢火燒心，入室僵臥。誠自塾中來，見兄嗒然，問病乎，曰餓耳，問其故，以情告。誠愀然便去，移時，懷餅來，餌兄，兄問其所自來，曰：「余竊麵倩鄰婦為之，但食勿言也。」訥食之，囑弟曰：「後勿復然，事泄累弟。且日一啗，飢當不死。」誠曰：「兄故弱，烏能多樵！」次日，食後，竊赴山，至兄樵處。兄見之，驚問將何作，答云將助樵採，問誰之遣，曰：「我自來耳。」兄曰：「無論弟不能樵，縱或能之，且猶不可。」於是速之歸。誠不聽，以手足斷柴，助兄，且云明日當以斧來。兄近止之，見其指已破，履已穿，悲曰：「汝不速歸，我即以斧自剄死。」誠乃歸，兄送之半途，方復回樵。既歸，詣塾，囑其師曰：「吾弟幼，宜閑之，山中虎狼惡。」師言午前不知所往，業夏楚之。歸謂誠曰：「不聽吾言，遭笞責矣。」誠笑云無之。明日，懷斧又去，兄駭曰：「我固謂子勿來，何復爾？」誠不應，刈薪且急，汗交頤不休，約足一束，不辭而返。師又責之，乃實告之，師嘆其賢，遂不之禁，兄屢止之，終不聽。</p>
<p>一日，與數人樵山中，歘有虎至，衆懼而伏，虎竟啣誠去。虎負人行緩，為訥追及，力斧之，中胯。虎痛狂奔，莫可尋逐，痛哭而返。衆慰解之，哭益悲，曰：「吾弟非猶夫人之弟，況為我死，我何生為！」遂以斧自刎其項。衆急救之，入肉者已寸許，血溢如涌，眩瞀濱絕，衆駭，裂之衣而約之，羣扶以歸。母哭罵曰：「汝殺吾兒，欲劙頸以塞責耶？」訥呻云：「母勿煩惱，弟死，我定不生。」置榻上，創痛不能眠，惟晝夜倚壁坐哭。父恐其亦死，時就榻少哺之，牛輒詬責，訥遂不食，三日而斃。</p>
<p>村中有巫走無常者，訥途遇之，緬訴曩苦，因問弟所，巫言不聞，遂反身導訥去。至一都會，見一皁衫人，自城中出，巫要遮代問之。皁衫人於佩囊中檢牒審顧，男婦百餘，並無犯張誠者。巫疑在他牒，皁衫曰：「此路屬我，何得差逮？」訥不信，強巫入城。城中新鬼故鬼，往來憧憧，亦有故識，就問，迄無知者。忽共譁言菩薩至，仰見空中有偉人，毫光徹上下，頓覺世界通明。巫賀曰：「大郎有福哉！菩薩幾千年一入冥司，拔諸苦惱，今適值之。」便捽訥跪。衆鬼囚紛紛籍籍，合掌齊誦慈悲救苦之聲，鬨騰震地。菩薩以楊枝遍灑甘露，其細如塵，俄而霧收光斂，遂失所在。訥覺頸上沾露，斧處不復作痛，巫仍導與俱歸，望見里門，始別而去。</p>
<p>訥死二日，豁然竟甦，悉述所遇，謂誠不死，母以為撰造之誣，反詬罵之。訥負屈無以自伸，而摸創痕良瘥。自力起拜父，曰：「行將穿雲入海往尋弟，如不可見，終此身勿復返也，願父猶以兒為死。」翁引空處與泣，無敢留之，訥乃去。每於衝衢訪弟耗，途中資斧斷絕，丐而行。逾年，達金陵，懸鶉百結，傴僂道上，偶見十餘騎過，走避路側。內一人如官長，年四十已來，健卒怒馬，騰踔前後。一少年乘小駟，屢視訥，訥以其貴公子，未敢仰視。少年停鞭少駐，忽下馬呼曰：「非吾兄耶？」訥舉首審視，誠也。握手，大痛失聲，誠亦哭，曰：「兄何漂落一至於此？」訥言其情，誠益悲。騎者並下問故，以白官長，官長命脫騎載訥，連轡歸諸其家，始詳詰之。</p>
<p>初，虎啣誠去，不知何時置路側，臥途中竟宿，適張千戶自郡中來，過之，見其貌文，憐而撫之。漸蘇，言其里居，則相去已遠，因載與俱歸。又藥敷傷處，數日始痊。千戶無長君，子之，蓋適從遊矚也。誠具為兄告。言次，千戶入，訥拜謝不已。誠入內捧帛衣出，進兄，乃置酒燕敘。千戶問：「貴族在豫，幾何丁壯？」訥曰：「無有。父少齊人，流寓於豫。」千戶曰：「僕亦齊人，貴里何屬？」答曰：「曾聞父言，屬東昌轄。」驚曰：「我同鄉也，何故遷豫？」訥曰：「前母被兵掠去，父遭兵燹，蕩無家產，先賈於西道，往來頗稔，故止焉。」又驚問君家尊何名，訥告之。千戶瞠而眎之，俛首若疑，疾趨入內。無何，太夫人出，共羅拜已，問訥曰：「汝是張炳之之孫耶？」曰：「然。」太夫人大哭，謂千戶曰：「此汝弟也。」訥兄弟莫能解。太夫人曰：「我適汝父三年，流離北去，身屬某指揮，半年，生汝兄。又半年，指揮死，汝兄以父蔭遷此官，今解任矣。每刻刻念鄉井，遂出籍，復故譜。屢遣人至齊，殊無所覓耗，何知汝父西徙哉？」乃謂千戶曰：「汝以弟為子，折福死矣。」千戶曰：「曩問誠，誠未嘗言齊人，想幼稚不憶耳。」乃以齒序，千戶四十有一，為長；誠十六，最少；訥二十，則伯而仲矣。</p>
<p>千戶得兩弟，甚懽，與同臥處，盡悉離散端由，將作歸計，太夫人恐不見容。千戶曰：「能容則共之，否則析之，天下豈有無父之國？」於是鬻宅辦裝，刻日西發，既抵里，訥及誠先馳報父。父自訥去，妻亦尋卒，塊然一老鰥，形影自弔。忽見訥入，暴喜，怳怳以驚；又睹誠，喜極，不復作言，潸潸以涕。又告以千戶母子至，翁輟涕愕然，不能喜，亦不能悲，蚩蚩以立。未幾，千戶入，拜已，太夫人把翁相向哭。既見媼婢廝卒，內外盈塞，坐立不知所為。誠不見母，問之，方知已死，號嘶氣絕，食頃，始甦。千戶出資，建樓閣，延師教兩弟，馬騰於槽，人喧於室，居然大家矣。</p>
<p>異史氏曰：余聽此事至終，涕凡數墮。十餘歲童子，斧薪助兄，慨然曰：「王覽固再見乎！」於是一墮。至虎啣誠去，不禁狂呼曰：「天道憒憒如此！」於是一墮。及兄弟猝遇，則喜而亦墮。轉增一兄，又益一悲，則為千戶墮。一門團圞，驚出不意，喜出不意，無從之涕，則為翁墮也。不知後世，亦有善涕如某者否？</p>