<h5>聊齋志異</h5>
<p>魏運旺，益都之盆泉人，故世族大家也。後式微，不能供讀。年二十餘，廢學，就岳業酤。一夕，魏獨臥酒樓上，忽聞樓下踏蹴聲，魏驚起，悚聽。聲漸近，尋梯而上，步步繁響。無何，雙婢挑燈，已至榻下。後一年少書生，導一女郎，近榻微笑。魏大愕怪。轉知為狐，髮毛森豎，俯首不敢睨。書生笑曰：「君勿見猜。舍妹與有前因，便合奉事。」魏視書生，錦貂炫目，自慚形穢，靦顏不知所對。書生率婢子，遺燈竟去。魏細瞻女郎，楚楚若仙，心甚悅之。然慚怍不能作游語。女郎顧笑曰：「君非抱本頭者，何作措大氣？」遽近枕席，煖手於懷。魏始為之破顏，捋袴相嘲，遂與狎昵。曉鐘未發，雙鬟即來引去。復訂夜約。至晚，女果至，笑曰：「癡郎何福？不費一錢，得如此佳婦，夜夜自投到也。」魏喜無人，置酒與飲，賭藏枚。女子什有九贏。乃笑曰：「不如妾約枚子，君自猜之，中則勝，否則負。若使妾猜，君當無贏時。」遂如其言，通夕為樂。既而將寢，曰：「昨宵衾褥濇冷，令人不可耐。」遂喚婢襆被來，展布榻間，綺縠香耎。頃之，緩帶交偎，口脂濃射，真不數漢家溫柔鄉也。自此，遂以為常。</p>
<p>後半年，魏歸家。適月夜與妻話窗間，忽見女郎華妝坐牆頭，以手相招。魏近就之。女援之，踰垣而出，把手而告曰：「今與君別矣。請送我數武，以表半載綢繆之義。」魏驚叩其故。女曰：「姻緣自有定數，何待說也。」語次，至村外，前婢挑雙燈以待，竟赴南山，登高處，乃辭魏言別。魏留之不得，遂去。魏佇立彷徨，遙見雙燈明滅，漸遠不可睹，怏鬱而反。是夜山頭燈火，村人悉望見之。</p>