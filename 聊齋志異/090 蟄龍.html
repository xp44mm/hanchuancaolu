<h5>聊齋志異</h5>
<p>於陵曲銀臺公，讀書樓上，值陰雨晦冥，見一小物，有光如熒，蠕蠕登几，過處則黑，如蛐跡，漸盤卷上，卷亦焦，意為龍，乃捧送之。至門外，持立良久，蠖曲不少動，公曰：「將無謂我不恭？」執卷返，乃置案上，冠帶長揖而後送之。方至簷下，但見昂首乍伸，離卷橫飛，其聲嗤然，光一道如縷。數步外，回首向公，則頭大於甕，身數十圍矣。又一折反，霹靂震驚，騰霄而去。回視所行處，蓋曲曲自書笥中出焉。</p>