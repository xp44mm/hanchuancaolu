<h5>聊齋志異</h5>
<p>韓生居別墅半載，臘盡始返。一夜，妻方臥，聞人行聲。視之，爐中煤火，熾耀甚明。見一媼，可八九十，雞皮橐背，衰髮可數。向女曰：「食餺飥否？」女懼不敢應。媼遂以鐵箸撥火，加釜其上；又注以水。俄聞湯沸。媼撩襟啟腰橐，出餺飥數十枚，投湯中，歷歷有聲。自言曰：「待尋箸來。」遂出門去。女乘媼去，急起捉釜傾簀後，蒙被而臥。少刻，媼至，逼問釜湯所在。女大懼而號。家人盡醒，媼始去。啟簀照視，則土鱉蟲數十，堆累其中。</p>