<h5>聊齋志異</h5>　　<span class="style11">木雕美人</span>  
  <hr>
	 <p>商人白有功言：「在濼口河上，見一人荷竹簏，牽巨犬二。於簏中出木雕美人，高尺餘，手目轉動，豔妝如生。又以小錦韉被犬身，便令跨坐，安置已，叱犬疾奔。美人自起，學解馬，作諸劇，鐙而腹藏，腰而尾贅，跪拜起立，靈變不訛。又作昭君出塞，別取一木雕兒，插雉尾，披羊裘，跨犬從之，昭君頻頻回顧，羊裘兒揚鞭追逐，真如生者。」</p>
	 <hr>
  