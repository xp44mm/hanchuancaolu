<h2>鍾生</h2>
<p>鍾慶餘，遼東名士。應南鄉舉，聞藩邸有道士，知人休咎，心向往之。二場後，至趵突泉，適相值。年六十餘，鬚長過胸，皤然道人也。集問災祥者如堵，道士悉以微詞授之，於衆中見生，忻與握手，曰：「君心術德行可敬也。」挽登閣上，屏人語，因問莫欲知將來否？曰：「唯唯。」曰：「子福命至薄，然今科鄉舉可望。但榮歸後，恐不復見尊堂矣。」鍾性至孝，聞之泣下，遂欲不試而歸，道士曰：「若過此以往，一榜亦不可得矣。」生云：「母死不見，且不可復為人，貴為卿相何加焉？」道士曰：「某夙世與君有緣，今日必合盡力。」乃以丸授之，曰：「可遣人夙夜將去，服之可延七日。場畢而行，母子猶及見也。」生藏之，匆匆而去，神志喪失。因計終天有期，早歸一日，則多得一日之奉養，攜僕貰驢，即刻東邁。驅里許，驢忽返奔，鞭之不馴，控之則蹶。生無計，躁汗如雨。僕勸止之，生不聽，又貰他驢，亦如之。日已銜山，莫知為計。僕又勸曰：「明日即完場矣，何爭此一朝夕乎？請即先主而行，計亦良得。」不得已，從之。</p>
<p>次日，草草竣事，立時遂發，不遑輟息，星馳而歸。則母病綿惙，下丹藥，漸就痊可，入視之，就榻泫泣。母搖首止之，執手喜曰：「適夢之陰司，見王者顏色和霽，謂『稽爾生平，無大罪惡。今念汝子純孝，賜壽一紀』。」生亦喜。數日，果平健如故。未幾聞捷，辭母如濟，因賂內監致意道士，道士欣然出，生便伏謁。道士曰：「君既高捷，太夫人又增壽數，此皆盛德所致。道人何力焉？」生又訝其預知，因而拜問終身，道士云：「君無大貴，但得耄耋足矣。君前身與我為僧侶，以石投犬，誤斃一蛙，今已投生為驢。論前定數，君當橫折，今孝德感神，已有解星入命，固當無恙。但夫人前世為婦不貞，數應少寡，今君以德延壽，非其所耦，恐歲後瑤臺傾也。」生惻然良久，問繼室所在，曰：「在中州，今十四歲矣。」臨別，囑曰：「倘遇危急，宜奔東南。」後年餘，妻病果死。</p>
<p>鍾舅令於西江，母遣往省，即以便途過中州，將應繼室之讖。偶適一村，值臨河優戲，士女甚雜，方欲整轡趨過，有一失勒牡驢，隨之而行，致騾蹄趹。生回首，以鞭擊驢耳，驢驚，大奔。時有王世子，方六七歲，乳媼抱坐隄上，驢沖過，扈從皆不及防，擠墮河中，衆大譁，欲執之。生縱騾絕馳，頓憶道士言，極力趨東南。約二十餘里，入一山村，有叟在門，下騎揖之，叟邀入，自言方姓，便詰所來。生叩伏在地，具以情告，叟言：「不妨。請即寄居此間，當使徼者去。」至晚得耗，始知為世子，叟大駭曰：「他家可以為力，此真愛莫能助矣！」生哀不已，叟籌思曰：「不可為也。請過宵，聽其緩急，尚可再謀。」生愁怖，終夜不枕。次日偵知，則已行牒稽察，收藏者棄市。叟有難色，無言而入，生疑懼，無以自安。</p>
<p>中夜，叟來叩扉，入少坐，便問夫人年幾何矣，生以鰥對。叟喜曰：「吾謀濟矣。」問之，答云：「余姊夫慕道，挂錫南山，姊又謝世，遺有孤女，從僕鞠養，亦頗慧，以奉箕帚如何？」生喜符道士之言，而又冀親戚密邇，可以得其周謀，曰：「小生誠幸矣。但遠方罪人，深恐貽累丈人。」叟曰：「即此為君謀也。姊夫道術頗神，但久不與人事矣。合巹後，自與甥女籌之，必合有計。」生益喜，贅焉。女十六歲，豔絕無雙，生每對之欷歔，女云：「妾即陋，何遂遽見嫌惡？」生謝曰：「娘子仙人，相耦為幸。但有禍患，恐致乖違。」因以實告。女怨曰：「舅乃非人，此彌天之禍，不可為謀，乃不明言，而陷我於坎窞。」生長跪曰：「此小生以死命哀舅，舅慈悲而窮於術，知卿能生死人而肉白骨也。某誠不足稱好逑，然家門幸不辱寞。倘得再生，香花供養有日耳。」女歎曰：「事已至此，復何辭？然父自削髮招提，兒女之愛已絕。無已，同往哀之，恐擔挫辱不淺也。」</p>
<p>乃一夜不寐，以氈綿厚作蔽膝，各以隱着衣底，然後喚肩輿，入南山十餘里。山徑拗折，絕險不復可乘，下輿，女跬步甚艱，生挽臂拽扶，竭蹶始得上達。不遠，即見山門，共坐少憩。女喘汗淫淫，粉黛交下，生見之，情不可忍，曰：「為某故，遂使卿罹此苦。」女愀然曰：「恐此尚未是困苦。」少蘇，相將入蘭若，禮佛而進。曲折入禪堂，見老僧趺坐，目若瞑，一僮執拂侍之。方丈中，掃除光潔，而坐前悉布沙礫，密如星宿。女不敢擇，入跪其上，生亦從諸其後。僧開目一瞻，即復合去，女參曰：「久不定省，今女已嫁，故偕婿來。」僧久之，啟視曰：「妮子大累人。」即不復言。夫妻跪良久，筋力俱殆，沙石將壓入骨，痛不可支。又移時，乃言曰：「將騾來未？」女答言未，曰：「夫妻即去，可速將來。」二人拜而起，狼狽而行。既歸，謹如其命，不解其意，但伏聽之。過數日，相傳罪人已得，伏誅訖，夫妻相慶。無何，山中遣僮來，以斷杖付生云：「代死者，此君也。」便囑瘞祭，以解竹木之冤。生視之，斷處有血痕焉，乃祝而葬之。夫妻不敢久居，星夜歸遼陽。</p>