<h5>左傳</h5>　　　<span class="style11">襄公十六年</span>
<hr>
<p>【經】</p>
<p>十有六年春王正月，葬晉悼公。</p>
<p>三月，公會晉侯、宋公、衛侯、鄭伯、曹伯、莒子、邾子、薛伯、杞伯、小邾子于湨梁。戊寅，大夫盟。晉人執莒子、邾子以歸。</p>
<p>齊侯伐我北鄙。</p>
<p>夏，公至自會。</p>
<p>五月甲子，地震。</p>
<p>叔老會鄭伯、晉荀偃、衛甯殖、宋人伐許。</p>
<p>秋，齊侯伐我北鄙，圍郕。</p>
<p>大雩。</p>
<p>冬，叔孫豹如晉。</p>
<p>【傳】</p>
<p>十六年春，葬晉悼公。平公即位，羊舌肸為傅，張君臣為中軍司馬，祁奚、韓襄、欒盈、士鞅為公族大夫，虞丘書為乘馬御。改服、修官，烝于曲沃。警守而下，會于湨梁，命歸侵田。以我故，執邾宣公、莒犂比公，且曰：「通齊楚之使。」晉侯與諸侯宴于溫，使諸大夫舞，曰：「歌詩必類！」齊高厚之詩不類。荀偃怒，且曰：「諸侯有異志矣！」使諸大夫盟高厚，高厚逃歸。于是叔孫豹、晉荀偃、宋向戌、衛甯殖、鄭公孫蠆、小邾之大夫盟，曰：「同討不庭。」</p>
<p>許男請遷于晉。諸侯遂遷許，許大夫不可，晉人歸諸侯。鄭子蟜聞將伐許，遂相鄭伯，以從諸侯之師。穆叔從公。齊子帥師會晉荀偃。書曰「會鄭伯」，為夷故也。夏六月，次于棫林。庚寅，伐許，次于函氏。</p>
<p>晉荀偃、欒黶帥師伐楚，以報宋楊梁之役。楚公子格帥師及晉師戰于湛阪。楚師敗績，晉師遂侵方城之外，復伐許而還。</p>
<p>秋，齊侯圍郕，孟孺子速徼之。齊侯曰：「是好勇，去之以為之名。」速遂塞海陘而還。</p>
<p>冬，穆叔如晉聘，且言齊故。晉人曰：「以寡君之未禘祀，與民之未息，不然不敢忘。」穆叔曰：「以齊人之朝夕釋憾于敝邑之地，是以大請。敝邑之急，朝不及夕，引領西望曰：『庶幾乎？』比執事之間，恐無及也。」見中行獻子，賦《圻父》。獻子曰：「偃知罪矣！敢不從執事，以同恤社稷，而使魯及此！」見范宣子，賦《鴻雁》之卒章。宣子曰：「匄在此，敢使魯無鳩乎？」</p>
<hr>  
