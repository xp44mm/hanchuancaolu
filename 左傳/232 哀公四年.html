<h5>左傳</h5>　　　<span class="style11">哀公四年</span>
<hr>
<p>【經】</p>
<p>四年春王二月庚戌，盜殺蔡侯申。</p>
<p>蔡公孫辰出奔吳。</p>
<p>葬秦惠公。</p>
<p>宋人執小邾子。</p>
<p>夏，蔡殺其大夫公孫姓、公孫霍。</p>
<p>晉人執戎蠻子赤歸于楚。</p>
<p>城西郛。</p>
<p>六月辛丑，亳社災。</p>
<p>秋八月甲寅，滕子結卒。</p>
<p>冬十有二月，葬蔡昭公。</p>
<p>葬滕頃公。</p>
<p>【傳】</p>
<p>四年春，蔡昭侯將如吳，諸大夫恐其又遷也，承公孫翩逐而射之，入於家人而卒。以兩矢門之，眾莫敢進。文之鍇後至，曰：「如牆而進，多而殺二人。」鍇執弓而先，翩射之，中肘；鍇遂殺之。故逐公孫辰而殺公孫姓、公孫盱。</p>
<p>夏，楚人既克夷虎，乃謀北方。左司馬眅、申公壽餘、葉公諸梁致蔡於負函，致方城之外於繒關，曰：「吳將泝江入郢，將奔命焉。」為一昔之期，襲梁及霍。單浮餘圍蠻氏，蠻氏潰。蠻子赤奔晉陰地。司馬起豐、析與狄戎，以臨上雒。左師軍于菟和，右師軍于倉野，使謂陰地之命大夫士蔑曰：「晉、楚有盟，好惡同之。若將不廢，寡君之願也。不然，將通於少習以聽命。」士蔑請諸趙孟。趙孟曰：「晉國未寧，安能惡於楚？必速與之。」士蔑乃致九州之戎，將裂田以與蠻子而城之，且將為之卜。蠻子聽卜，遂執之與其五大夫，以畀楚師于三戶。司馬致邑立宗焉，以誘其遺民，而盡俘以歸。</p>
<p>秋七月，齊陳乞、弦施、衛甯跪救范氏。庚午，圍五鹿。九月，趙鞅圍邯鄲。冬十一月，邯鄲降。荀寅奔鮮虞，趙稷奔臨。十二月，弦施逆之，遂墮臨。國夏伐晉，取邢、任、欒、鄗、逆畤、陰人、盂、壺口，會鮮虞，納荀寅于柏人。</p>
<hr>  
