<h5>左傳</h5>　　　<span class="style11">文公七年</span>
<hr>
<p>【經】</p>
<p>七年春，公伐邾。</p>
<p>三月甲戌，取須句。遂城郚。</p>
<p>夏四月，宋公王臣卒。</p>
<p>宋人殺其大夫。</p>
<p>戊子，晉人及秦人戰于令狐。</p>
<p>晉先蔑奔秦。</p>
<p>狄侵我西鄙。</p>
<p>秋八月，公會諸侯、晉大夫盟于扈。</p>
<p>冬，徐伐莒。</p>
<p>公孫敖如莒涖盟。</p>
<p>【傳】</p>
<p>七年春，公伐邾。間晉難也。三月甲戌，取須句，寘文公子焉，非禮也。</p>
<p>夏四月，宋成公卒。於是公子成為右師，公孫友左師，樂豫為司馬，鱗矔為司徒，公子蕩為司城，華御事為司寇。昭公將去羣公子，樂豫曰：「不可。公族，公室之枝葉也，若去之，則本根無所庇蔭矣。葛藟猶能庇其本根，故君子以為比，況國君乎？此諺所謂『庇焉而縱尋斧焉』者也。必不可，君其圖之。親之以德，皆股肱也，誰敢攜貳？若之何去之？」不聽。穆、襄之族率國人以攻公，殺公孫固、公孫鄭于公宮。六卿和公室，樂豫舍司馬，以讓公子卬。昭公即位而葬。書曰：「宋人殺其大夫。」不稱名，眾也，且言非其罪也。</p>
<p>秦康公送公子雍于晉，曰：「文公之入也無衛，故有呂、郤之難。」乃多與之徒衛。穆贏日抱大子以啼于朝，曰：「先君何罪？其嗣亦何罪？舍適嗣不立，而外求君，將焉寘此？」出朝則抱以適趙氏，頓首於宣子，曰：「先君奉此子也而屬諸子，曰：『此子也才，吾受子之賜；不才，吾唯子之怨。』今君雖終，言猶在耳，而棄之，若何？」宣子與諸大夫皆患穆嬴，且畏偪，乃背先蔑而立靈公，以禦秦師。箕鄭居守。趙盾將中軍，先克佐之。荀林父佐上軍。先蔑將下軍，先都佐之。步招御戎，戎津為右。及堇陰，宣子曰：「我若受秦，秦則賓也；不受，寇也。既不受矣，而復緩師，秦將生心。先人有奪人之心，軍之善謀也。逐寇如追逃，軍之善政也。」訓卒利兵，秣馬蓐食，潛師夜起。戊子，敗秦師于令狐，至于刳首。己丑，先蔑奔秦，士會從之。</p>
<p>先蔑之使也，荀林父止之，曰：「夫人、大子猶在，而外求君，此必不行。子以疾辭，若何？不然將及。攝卿以往，可也，何必子？同官為寮，吾嘗同寮，敢不盡心乎！」弗聽。為賦《板》之三章。又弗聽。及亡，荀伯盡送其帑，及其器用財賄於秦，曰：「為同寮故也。」士會在秦三年，不見士伯。其人曰：「能亡人於國，不能見於此，焉用之？」士季曰：「吾與之同罪，非義之也，將何見焉？」及歸，遂不見。</p>
<p>狄侵我西鄙，公使告于晉。趙宣子使因賈季問酆舒，且讓之。酆舒問於賈季曰：「趙衰、趙盾孰賢？」對曰：「趙衰，冬日之日也；趙盾，夏日之日也。」</p>
<p>秋八月，齊侯、宋公、衛侯、鄭伯、許男、曹伯會晉趙盾盟于扈，晉侯立故也。公後至，故不書所會。凡會諸侯，不書所會，後也。後至不書其國，辟不敏也。</p>
<p>穆伯娶于莒，曰戴己，生文伯，其娣聲己，生惠叔。戴己卒，又聘于莒，莒人以聲己辭，則為襄仲聘焉。冬，徐伐莒，莒人來請盟，穆伯如莒涖盟，且為仲逆。及鄢陵，登城見之，美，自為娶之。仲請攻之，公將許之。叔仲惠伯諫曰：「臣聞之，兵作於內為亂，於外為寇，寇猶及人，亂自及也。今臣作亂而君不禁，以啟寇讎，若之何？」公止之，惠伯成之。使仲舍之，公孫敖反之，復為兄弟如初。從之。</p>
<p>晉郤缺言於趙宣子曰：「日衛不睦，故取其地，今已睦矣，可以歸之。叛而不討，何以示威？服而不柔，何以示懷？非威非懷，何以示德？無德，何以主盟？子為正卿，以主諸侯，而不務德，將若之何？《夏書》曰：『戒之用休，董之用威，勸之以《九歌》，勿使壞。』九功之德皆可歌也，謂之九歌。六府三事，謂之九功。水、火、金、木、土、穀，謂之六府。正德、利用、厚生，謂之三事。義而行之，謂之德、禮。無禮不樂，所由叛也。若吾子之德，莫可歌也，其誰來之？盍使睦者歌吾子乎？」宣子說之。</p>
<hr>  
