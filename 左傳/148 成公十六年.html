<h5>左傳</h5>　　　<span class="style11">成公十六年</span>
      <hr>
 
  <p>【經】</p><p>十有六年春王正月，雨，木冰。</p><p>夏四月辛未，滕子卒。</p><p>鄭公子喜帥師侵宋。</p><p>六月丙寅朔，日有食之。</p><p>晉侯使欒黶來乞師。</p><p>甲午晦，晉侯及楚子、鄭伯戰于鄢陵。楚子、鄭師敗績。楚殺其大夫公子側。</p><p>秋，公會晉侯、齊侯、衛侯、宋華元、邾人于沙隨，不見公。</p><p>公至自會。</p><p>公會尹子，晉侯、齊國佐、邾人伐鄭。</p><p>曹伯歸自京師。</p><p>九月，晉人執季孫行父，舍之于苕丘。冬十月乙亥，叔孫僑如出奔齊。</p><p>十有二月乙丑，季孫行父及晉郤犨盟于扈。</p><p>公至自會。</p><p>乙酉，刺公子偃。
  </p><p>【傳】</p>
  <p>十六年春，楚子自武城使公子成以汝陰之田求成于鄭。鄭叛晉，子駟從楚子盟于武城。</p>
  <p>夏四月，滕文公卒。</p>
  <p>鄭子罕伐宋，宋將鉏、樂懼敗諸汋陂。退，舍于夫渠，不儆。鄭人覆之，敗諸汋陵，獲將鉏、樂懼。宋恃勝也。</p>
  <p>衛侯伐鄭，至于鳴鴈，為晉故也。</p>
  <p>晉侯將伐鄭，范文子曰：「若逞吾願，諸侯皆叛，晉可以逞。若唯鄭叛，晉國之憂，可立俟也。」欒武子曰：「不可以當吾世而失諸侯，必伐鄭。」乃興師。欒書將中軍，士燮佐之；郤錡將上軍，荀偃佐之；韓厥將下軍，郤至佐新軍。荀罃居守。郤犨如衛，遂如齊，皆乞師焉。欒黶來乞師，孟獻子曰：「晉有勝矣。」戊寅，晉師起。</p>
  <p>鄭人聞有晉師，使告于楚，姚句耳與往。楚子救鄭，司馬將中軍，令尹將左，右尹子辛將右。過申，子反入見申叔時，曰：「師其何如？」對曰：「德、刑、詳、義、禮、信，戰之器也。德以施惠，刑以正邪，詳以事神，義以建利，禮以順時，信以守物。民生厚而德正，用利而事節，時順而物成。上下和睦，周旋不逆，求無不具，各知其極。故《詩》曰：『立我烝民，莫匪爾極。』是以神降之福，時無災害，民生敦厖，和同以聽，莫不盡力以從上命，致死以補其闕，此戰之所由克也。今楚內棄其民，而外絕其好；瀆齊盟，而食話言；奸時以動，而疲民以逞。民不知信，進退罪也。人恤所厎，其誰致死？子其勉之！吾不復見子矣。」姚句耳先歸，子駟問焉，對曰：「其行速，過險而不整。速則失志，不整，喪列。志失列喪，將何以戰？楚懼不可用也。」</p>
  <p>五月，晉師濟河。聞楚師將至，范文子欲反，曰：「我偽逃楚，可以紓憂。夫合諸侯非吾所能也，以遺能者。我若群臣輯睦以事君，多矣。」武子曰：「不可。」</p>
  <p>六月，晉、楚遇于鄢陵。范文子不欲戰。郤至曰：「韓之戰，惠公不振旅；箕之役，先軫不反命；邲之師，荀伯不復從。皆晉之恥也。子亦見先君之事矣。今我辟楚，又益恥也。」文子曰：「吾先君之亟戰也，有故。秦、狄、齊、楚皆彊，不盡力，子孫將弱。今三彊服矣，敵楚而已。唯聖人能外內無患。自非聖人，外寧必有內憂，盍釋楚以為外懼乎？」</p>
  <p>甲午晦，楚晨壓晉軍而陳，軍吏患之。范匄趨進，曰：「塞井夷竈，陳于軍中，而疏行首。晉、楚唯天所授，何患焉？」文子執戈逐之，曰：「國之存亡，天也，童子何知焉？」欒書曰：「楚師輕窕，固壘而待之，三日必退。退而擊之，必獲勝焉。」郤至曰：「楚有六間，不可失也。其二卿相惡，王卒以舊，鄭陳而不整，蠻軍而不陳，陳不違晦，在陳而囂。合而加囂，各顧其後，莫有鬥心。舊不必良，以犯天忌。我必克之。」</p>
  <p>楚子登巢車以望晉軍。子重使大宰伯州犂侍于王後。王曰：「騁而左右，何也？」曰：「召軍吏也。」「皆聚于軍中矣。」曰：「合謀也。」「張幕矣。」曰：「虔卜于先君也。」「徹幕矣。」曰：「將發命也。」「甚囂，且塵上矣。」曰：「將塞井夷竈而為行也。」「皆乘矣，左右執兵而下矣。」曰：「聽誓也。」「戰乎？」曰：「未可知也。」「乘而左右皆下矣。」曰：「戰禱也。」伯州犂以公卒告王。苗賁皇在晉侯之側，亦以王卒告。皆曰：「國士在，且厚，不可當也。」苗賁皇言于晉侯曰：「楚之良在其中軍王族而已，請分良以擊其左右，而三軍萃于王卒，必大敗之。」公筮之，史曰：「吉。其卦遇復<img src="../../imgs/a002.gif" alt="a002"><img src="../../imgs/a003.gif" alt="a003">，曰：『南國<img src="../../imgs/481e.gif" alt="481e">，射其元王，中厥目。』國<img src="../../imgs/481e.gif" alt="481e">、王傷，不敗何待？」公從之。有淖于前，乃皆左右相違于淖。步毅御晉厲公，欒鍼為右。彭名御楚共王，潘黨為右。石首御鄭成公，唐苟為右。欒、范以其族夾公行，陷于淖。欒書將載晉侯，鍼曰：「書退！國有大任，焉得專之？且侵官，冒也；失官，慢也；離局，姦也。有三罪焉，不可犯也。」乃掀公以出于淖。</p>
  <p>癸巳，潘尫之黨與養由基蹲甲而射之，徹七札焉。以示王，曰：「君有二臣如此，何憂于戰？」王怒曰：「大辱國！詰朝爾射，死藝。」呂錡夢射月，中之，退入于泥。占之，曰：「姬姓，日也；異姓，月也，必楚王也。射而中之，退入于泥，亦必死矣。」及戰，射共王中目。王召養由基，與之兩矢，使射呂錡，中項，伏弢。以一矢復命。</p>
  <p>郤至三遇楚子之卒，見楚子，必下，免冑而趨風。楚子使工尹襄問之以弓，曰：「方事之殷也，有韎韋之跗注，君子也。識見不穀而趨，無乃傷乎？」郤至見客，免冑承命，曰：「君之外臣至，從寡君之戎事，以君之靈，間蒙甲冑，不敢拜命。敢告不寧，君命之辱。為事之故，敢肅使者。」三肅使者而退。</p>
  <p>晉韓厥從鄭伯，其御杜溷羅曰：「速從之！其御屢顧，不在馬，可及也。」韓厥曰：「不可以再辱國君。」乃止。郤至從鄭伯，其右茀翰胡曰：「諜輅之，余從之乘，而俘以下。」郤至曰：「傷國君有刑。」亦止。石首曰：「衛懿公唯不去其旗，是以敗于熒。」乃內旌于弢中。唐苟謂石首曰：「子在君側，敗者壹大。我不如子，子以君免，我請止。」乃死。</p>
  <p>楚師薄于險，叔山冉謂養由基曰：「雖君有命，為國故，子必射。」乃射。再發，盡殪。叔山冉搏人以投，中車，折軾。晉師乃止。囚楚公子茷。欒鍼見子重之旌，請曰：「楚人謂夫旌，子重之麾也，彼其子重也。日臣之使于楚也，子重問晉國之勇。臣對曰：『好以眾整。』曰：『又何如？』臣對曰：『好以暇。』今兩國治戎，行人不使，不可謂整。臨事而食言，不可謂暇。請攝飲焉。」公許之。使行人執榼承飲，造于子重，曰：「寡君乏使，使鍼御持矛，是以不得犒從者，使某攝飲。」子重曰：「夫子嘗與吾言于楚，必是故也。不亦識乎！」受而飲之，免使者而復鼓。旦而戰，見星未已。</p>
  <p>子反命軍吏察夷傷，補卒乘，繕甲兵，展車馬，雞鳴而食，唯命是聽。晉人患之。苗賁皇徇曰：「蒐乘補卒，秣馬利兵，修陳固列，蓐食申禱，明日復戰。」乃逸楚囚。王聞之，召子反謀。穀陽豎獻飲于子反，子反醉而不能見。王曰：「天敗楚也夫！余不可以待。」乃宵遁。</p>
  <p>晉入楚軍，三日穀。范文子立于戎馬之前，曰：「君幼，諸臣不佞，何以及此？君其戒之！《周書》曰：『唯命不于常』，有德之謂。」楚師還，及瑕，王使謂子反曰：「先大夫之覆師徒者，君不在。子無以為過，不穀之罪也。」子反再拜稽首曰：「君賜臣死，死且不朽。臣之卒實奔，臣之罪也。」子重使謂子反曰：「初隕師徒者，而亦聞之矣。盍圖之？」對曰：「雖微先大夫有之，大夫命側，側敢不義？側亡君師，敢忘其死？」王使止之，弗及而卒。</p>
  <p>戰之日，齊國佐、高無咎至于師，衛侯出于衛，公出于壞隤。</p>
  <p>宣伯通于穆姜，欲去季、孟而取其室。將行，穆姜送公，而使逐二子。公以晉難告曰：「請反而聽命。」姜怒，公子偃、公子鉏趨過，指之曰：「女不可，是皆君也。」公待于壞隤，申宮、儆備、設守而後行，是以後。使孟獻子守于公宮。</p>
  <p>秋，會于沙隨，謀伐鄭也。宣伯使告郤犨曰：「魯侯待于壞隤，以待勝者。」郤犨將新軍，且為公族大夫，以主東諸侯。取貨于宣伯，而訴公于晉侯。晉侯不見公。</p>
  <p>曹人請于晉曰：「自我先君宣公即世，國人曰：『若之何？憂猶未弭。』而又討我寡君，以亡曹國社稷之鎮公子，是大泯曹也。先君無乃有罪乎？若有罪，則君列諸會矣。君唯不遺德刑，以伯諸侯，豈獨遺諸敝邑？取私布之。」</p>
  <p>七月，公會尹武公及諸侯伐鄭。將行，姜又命公如初。公又申守而行。諸侯之師次于鄭西。我師次于督揚，不敢過鄭。子叔聲伯使叔孫豹請逆于晉師，為食于鄭郊。師逆以至。聲伯四日不食以待之，食使者而後食。</p>
  <p>諸侯遷于制田，知武子佐下軍，以諸侯之師侵陳，至于鳴鹿。遂侵蔡。未反，諸侯遷于潁上。戊午，鄭子罕宵軍之，宋、齊、衛皆失軍。</p>
  <p>曹人復請于晉，晉侯謂子臧：「反，吾歸而君。」子臧反，曹伯歸。子臧盡致其邑與卿而不出。</p>
  <p>宣伯使告郤犨曰：「魯之有季、孟，猶晉之有欒、范也，政令于是乎成。今其謀曰：『晉政多門，不可從也。寧事齊、楚，有亡而已，蔑從晉矣！』若欲得志于魯，請止行父而殺之，我斃蔑也。而事晉，蔑有貳矣。魯不貳，小國必睦。不然，歸必叛矣。」九月，晉人執季文子于苕丘。公還，待于鄆。使子叔聲伯請季孫于晉，郤犨曰：「苟去仲孫蔑而止季孫行父，吾與子國，親于公室。」對曰：「僑如之情，子必聞之矣。若去蔑與行父，是大棄魯國，而罪寡君也。若猶不棄，而惠徼周公之福，使寡君得事晉君，則夫二人者，魯國社稷之臣也。若朝亡之，魯必夕亡。以魯之密邇仇讎，亡而為讎，治之何及？」郤犨曰：「吾為子請邑。」對曰：「嬰齊，魯之常隸也，敢介大國以求厚焉？承寡君之命以請，若得所請，吾子之賜多矣，又何求？」范文子謂欒武子曰：「季孫于魯，相二君矣，妾不衣帛，馬不食粟，可不謂忠乎？信讒慝而棄忠良，若諸侯何？子叔嬰齊奉君命無私，謀國家不貳，圖其身不忘其君。若虛其請，是棄善人也。子其圖之。」乃許魯平，赦季孫。冬十月，出叔孫僑如而盟之，僑如奔齊。十二月，季孫及郤犨盟于扈。歸，刺公子偃，召叔孫豹于齊而立之。</p>
  <p>齊聲孟子通僑如，使立于高、國之間。僑如曰：「不可以再罪。」奔衛，亦間于卿。</p>
  <p>晉侯使郤至獻楚捷于周，與單襄公語，驟稱其伐。單子語諸大夫曰：「溫季其亡乎？位于七人之下，而求掩其上。怨之所聚，亂之本也。多怨而階亂，何以在位？《夏書》曰：『怨豈在明？不見是圖。』將慎其細也。今而明之，其可乎？」</p>
  <hr>
  