<h5>左傳</h5>　　　<span class="style11">成公十八年</span>
<hr>
<p>【經】</p>
<p>十有八年春王正月，晉殺其大夫胥童。</p>
<p>庚申，晉弒其君州蒲。</p>
<p>齊殺其大夫國佐。</p>
<p>公如晉。</p>
<p>夏，楚子、鄭伯伐宋。宋魚石復入于彭城。</p>
<p>公至自晉。</p>
<p>晉侯使士匄來聘。</p>
<p>秋，杞伯來朝。</p>
<p>八月，邾子來朝。</p>
<p>築鹿囿。</p>
<p>己丑，公薨于路寢。</p>
<p>冬，楚人、鄭人侵宋。</p>
<p>晉侯使士魴來乞師。</p>
<p>十有二月，仲孫蔑會晉侯、宋公、衛侯、邾子、齊崔杼同盟于虛朾。</p>
<p>丁未，葬我君成公。</p>
<p>【傳】</p>
<p>十八年春王正月庚申，晉欒書、中行偃使程滑弒厲公，葬之于翼東門之外，以車一乘。使荀罃、士魴逆周子于京師而立之，生十四年矣。大夫逆于清原。周子曰：「孤始願不及此，雖及此，豈非天乎！抑人之求君，使出命也。立而不從，將安用君？二三子用我今日，否亦今日。共而從君，神之所福也。」對曰：「群臣之願也，敢不唯命是聽！」庚午，盟而入，館于伯子同氏。辛巳，朝于武宮。逐不臣者七人。周子有兄而無慧，不能辨菽麥，故不可立。</p>
<p>齊為慶氏之難故，甲申晦，齊侯使士華免以戈殺國佐于內宮之朝，師逃于夫人之宮。書曰「齊殺其大夫國佐。」棄命、專殺、以穀叛故也。使清人殺國勝。國弱來奔，王秋奔萊。慶封為大夫，慶佐為司寇。既，齊侯反國弱，使嗣國氏，禮也。</p>
<p>二月乙酉朔，晉悼公即位于朝。始命百官，施舍、已責，逮鰥寡，振廢滯，匡乏困，救災患，禁淫慝，薄賦斂，宥罪戾，節器用，時用民，欲無犯時。使魏相、士魴、魏頡、趙武為卿。荀家、荀會、欒黶、韓無忌為公族大夫，使訓卿之子弟共儉孝弟。使士渥濁為大傅，使修范武子之法。右行辛為司空，使修士蒍之法。弁糾御戎，校正屬焉，使訓諸御知義。荀賓為右，司士屬焉，使訓勇力之士時使。卿無共御，立軍尉以攝之。祁奚為中軍尉，羊舌職佐之。魏絳為司馬，張老為候奄。鐸遏寇為上軍尉，籍偃為之司馬，使訓卒乘，親以聽命。程鄭為乘馬御，六騶屬焉，使訓群騶知禮。凡六官之長，皆民譽也。舉不失職，官不易方，爵不踰德，師不陵正，旅不偪師，民無謗言，所以復霸也。</p>
<p>公如晉，朝嗣君也。</p>
<p>夏六月，鄭伯侵宋，及曹門外。遂會楚子伐宋，取朝郟。楚子辛、鄭皇辰侵城郜，取幽丘，同伐彭城，納宋魚石、向為人、鱗朱、向帶、魚府焉，以三百乘戍之而還。書曰「復入」。凡去其國，國逆而立之曰「入」，復其位曰「復歸」，諸侯納之曰「歸」，以惡曰「復入」。宋人患之。西鉏吾曰：「何也？若楚人與吾同惡，以德于我，吾固事之也，不敢貳矣。大國無厭，鄙我猶憾。不然，而收吾憎，使贊其政，以間吾釁，亦吾患也。今將崇諸侯之姦而披其地，以塞夷庚。逞姦而攜服，毒諸侯而懼吳、晉，吾庸多矣，非吾憂也。且事晉何為？晉必恤之。」</p>
<p>公至自晉。晉范宣子來聘，且拜朝也。君子謂晉于是乎有禮。</p>
<p>秋，杞桓公來朝，勞公，且問晉故。公以晉君語之。杞伯于是驟朝于晉，而請為昏。</p>
<p>七月，宋老佐、華喜圍彭城，老佐卒焉。</p>
<p>八月，邾宣公來朝，即位而來見也。</p>
<p>築鹿囿，書，不時也。</p>
<p>己丑，公薨于路寢，言道也。</p>
<p>冬十一月，楚子重救彭城，伐宋，宋華元如晉告急。韓獻子為政，曰：「欲求得人，必先勤之。成霸、安彊，自宋始矣。」晉侯師于臺谷以救宋，遇楚師于靡角之谷，楚師還。</p>
<p>晉士魴來乞師，季文子問師數于臧武仲，對曰：「伐鄭之役，知伯實來，下軍之佐也。今彘季亦佐下軍，如伐鄭可也。事大國，無失班爵而加敬焉，禮也。」從之。</p>
<p>十二月，孟獻子會于虛朾，謀救宋也。宋人辭諸侯，而請師以圍彭城。孟獻子請于諸侯而先歸會葬。</p>
<p>丁未，葬我君成公，書，順也。</p>
<hr>  
