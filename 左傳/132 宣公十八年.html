<h5>左傳</h5>　　　<span class="style11">宣公十八年</span>
<hr>
<p>【經】</p>
<p>十有八年春，晉侯、衛世子臧伐齊。</p>
<p>公伐杞。</p>
<p>夏，四月。</p>
<p>秋，七月，邾人戕鄫子于鄫。</p>
<p>甲戌，楚子旅卒。</p>
<p>公孫歸父如晉。</p>
<p>冬，十月壬戌，公薨于路寢。</p>
<p>歸父還自晉，至笙。遂奔齊，</p>
<p>【傳】</p>
<p>十八年春，晉侯、衛大子臧伐齊，至于陽穀。齊侯會晉侯盟于繒，以公子彊為質于晉。晉師還。蔡朝、南郭偃逃歸。</p>
<p>夏，公使如楚乞師，欲以伐齊。</p>
<p>秋，邾人戕鄫子于鄫。凡自虐其君曰弒，自外曰戕。</p>
<p>楚莊王卒，楚師不出，既而用晉師。楚於是乎有蜀之役。</p>
<p>公孫歸父以襄仲之立公也，有寵，欲去三桓，以張公室。與公謀而聘于晉，欲以晉人去之。冬，公薨。季文子言於朝曰：「使我殺適立庶，以失大援者，仲也夫。」臧宣叔怒曰：「當其時，不能治也，後之人何罪？子欲去之，許請去之。」遂逐東門氏。子家還，及笙，壇帷，復命於介。既復命，袒、括髮，即位哭，三踊而出。遂奔齊。書曰「歸父還自晉。」善之也。</p>
<hr>  
