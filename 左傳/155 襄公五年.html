<h5>左傳</h5>　　　<span class="style11">襄公五年</span>
      <hr>
 
  <p>【經】</p><p>五年春，公至自晉。</p><p>夏，鄭伯使公子發來聘。</p><p>叔孫豹、鄫世子巫如晉。</p><p>仲孫蔑、衛孫林父子會吳于善道。</p><p>秋，大雩。</p><p>楚殺其大夫公子壬夫。
  </p><p>公會晉侯、宋公、陳侯、衛侯、鄭伯、曹伯、莒子、邾子、滕子、薛伯、齊世子光、吳人、鄫人于戚。</p>
  <p>公至自會。</p><p>冬，戍陳。</p>
  <p>楚公子貞帥師伐陳。公會晉侯、宋公、衛侯、鄭伯、曹伯、莒子、邾子、滕子、薛伯、齊世子光救陳。</p>
  <p>十有二月，公至自救陳。</p><p>辛未，季孫行父卒。</p>
  <p>【傳】</p>
  <p>五年春，公至自晉。</p>
  <p>王使王叔陳生愬戎于晉，晉人執之。士魴如京師，言王叔之貳于戎也。</p>
  <p>夏，鄭子國來聘，通嗣君也。</p>
  <p>穆叔覿鄫大子于晉，以成屬鄫。書曰「叔孫豹、鄫大子巫如晉」，言比諸魯大夫也。</p>
  <p>吳子使壽越如晉，辭不會于雞澤之故，且請聽諸侯之好。晉人將為之合諸侯，使魯、衛先會吳，且告會期。故孟獻子、孫文子會吳于善道。</p>
  <p>秋，大雩，旱也。</p>
  <p>楚人討陳叛故，曰：「由令尹子辛實侵欲焉。」乃殺之。書曰：「楚殺其大夫公子壬夫。」貪也。君子謂：「楚共王于是不刑。《詩》曰：『周道挺挺，我心扃扃。講事不令，集人來定。』己則無信，而殺人以逞，不亦難乎？《夏書》曰：『成允成功。』」</p>
  <p>九月丙午，盟于戚，會吳，且命戍陳也。穆叔以屬鄫為不利，使鄫大夫聽命于會。</p>
  <p>楚子囊為令尹。范宣子曰：「我喪陳矣！楚人討貳而立子囊，必改行，而疾討陳。陳近于楚，民朝夕急，能無往乎？有陳非吾事也，無之而後可。」冬，諸侯戍陳。子囊伐陳。十一月甲午，會于城棣以救之。</p>
  <p>季文子卒，大夫入斂，公在位。宰庀家器為葬備，無衣帛之妾，無食粟之馬，無藏金玉，無重器備。君子是以知季文子之忠于公室也。相三君矣，而無私積，可不謂忠乎？</p>
  <hr>
  