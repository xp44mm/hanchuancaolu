<h5>左傳</h5>　　　<span class="style11">桓公十一年</span>
<hr>
<p>【經】</p>
<p>十有一年春正月，齊人、衛人、鄭人盟于惡曹。</p>
<p>夏五月癸未，鄭伯寤生卒。</p>
<p>秋七月，葬鄭莊公。</p>
<p>九月，宋人執鄭祭仲。突歸于鄭，鄭忽出奔衛。</p>
<p>柔會宋公、陳侯、蔡叔盟于折。</p>
<p>公會宋公于夫鍾。</p>
<p>冬十月有二月，公會宋公于闞。</p>
<p>【傳】</p>
<p>十一年春，齊、衛、鄭、宋盟于惡曹。</p>
<p>楚屈瑕將盟貳、軫。鄖人軍於蒲騷，將與隨、絞、州、蓼伐楚師。莫敖患之。鬬廉曰：「鄖人軍其郊，必不誡，且日虞四邑之至也。君次於郊郢，以禦四邑；我以銳師宵加于鄖，鄖有虞心而恃其城，莫有鬬志。若敗鄖師，四邑必離。」莫敖曰：「盍請濟師於王？」對曰：「師克在和，不在眾。商、周之不敵，君之所聞也。成軍以出，又何濟焉？」莫敖曰：「卜之？」對曰：「卜以決疑，不疑，何卜？」遂敗鄖師於蒲騷，卒盟而還。</p>
<p>鄭昭公之敗北戎也，齊人將妻之，昭公辭。祭仲曰：「必取之。君多內寵，子無大援，將不立。三公子皆君也。」弗從。</p>
<p>夏，鄭莊公卒。初，祭封人仲足有寵於莊公，莊公使為卿。為公娶鄧曼，生昭公，故祭仲立之。宋雍氏女於鄭莊公，曰雍姞，生厲公。雍氏宗，有寵於宋莊公，故誘祭仲而執之，曰：「不立突，將死。」亦執厲公而求賂焉。祭仲與宋人盟，以厲公歸而立之。</p>
<p>秋九月丁亥，昭公奔衛。己亥，厲公立。</p>
<hr>  
