<h2>莊公十一年</h2>
<p>【經】</p>
<p>十有一年春王正月。</p>
<p>夏五月，戊寅，公敗宋師于鄑。</p>
<p>秋，宋大水。</p>
<p>冬，王姬歸于齊。</p>
<p>【傳】</p>
<p>十一年夏，宋為乘丘之役故，侵我。公禦之，宋師未陳而薄之，敗諸鄑。凡師，敵未陳曰敗某師，皆陳曰戰，大崩曰敗績，得儁曰克，覆而敗之曰取某師，京師敗曰王師敗績于某。</p>
<p>秋，宋大水。公使弔焉，曰：「天作淫雨，害于粢盛，若之何不弔？」對曰：「孤實不敬，天降之災，又以為君憂，拜命之辱。」臧文仲曰：「宋其興乎。禹、湯罪己，其興也悖焉、桀、紂罪人，其亡也忽焉。且列國有凶，稱孤，禮也。言懼而名禮，其庶乎。」既而聞之曰：「公子御說之辭也。」臧孫達曰：「是宜為君，有恤民之心。」</p>
<p>冬，齊侯來逆共姬。</p>
<p>乘丘之役，公之金僕姑射南宮長萬，公右歂孫生搏之。宋人請之，宋公靳之，曰：「始吾敬子，今子，魯囚也。吾弗敬子矣。」病之。</p>