<h5>左傳</h5>　　　<span class="style11">定公九年</span>
      <hr>
 
  <p>【經】<br>
    九年春王正月。<br>
    夏四月戊申，鄭伯蠆卒。<br>
    得寶玉、大弓。<br>
    六月，葬鄭獻公。<br>
    秋，齊侯、衛侯次于五氏。<br>
    秦伯卒。<br>
    冬，葬秦哀公。</p>
  <p>【傳】</p>
  <p>九年春，宋公使樂大心盟于晉，且逆樂祁之尸。辭，偽有疾。乃使向巢如晉盟，且逆子梁之尸。子明謂桐門右師出，曰：「吾猶衰絰，而子擊鐘，何也？」右師曰：「喪不在此故也。」既而告人曰：「己衰絰而生子，余何故舍鐘？」子明聞之，怒，言於公曰：「右師將不利戴氏，不肯適晉，將作亂也。不然無疾。」乃逐桐門右師。</p>
  <p>鄭駟歂殺鄧析，而用其《竹刑》。君子謂：「子然於是不忠。苟有可以加於國家者，棄其邪可也。《靜女》之三章，取彤管焉。《竿旄》『何以告之』，取其忠也。故用其道，不棄其人。詩云：『蔽芾甘棠，勿翦勿伐、召伯所茇。』思其人，猶愛其樹，況用其道而不恤其人乎？子然無以勸能矣。」</p>
  <p>夏，陽虎歸寶玉、大弓。書曰「得」，器用也。凡獲器用曰得，得用焉曰獲。</p>
  <p>六月，伐陽關。陽虎使焚萊門。師驚，犯之而出奔齊，請師以伐魯，曰：「三加，必取之。」齊侯將許之。鮑文子諫曰：「臣嘗為隸於施氏矣，魯未可取也。上下猶和，眾庶猶睦，能事大國，而無天菑，若之何取之？陽虎欲勤齊師也，齊師罷，大臣必多死亡，己於是乎奮其詐謀。夫陽虎有寵於季氏，而將殺季孫，以不利魯國，而求容焉。親富不親仁，君焉用之？君富於季氏，而大於魯國，茲陽虎所欲傾覆也。魯免其疾，而君又收之，無乃害乎！」</p>
  <p>齊侯執陽虎，將東之。陽虎願東，乃囚諸西鄙。盡借邑人之車，鍥其軸，麻約而歸之。載葱靈，寢於其中而逃。追而得之，囚於齊。又以葱靈逃，奔宋，遂奔晉，適趙氏。仲尼曰：「趙氏其世有亂乎！」</p>
  <p>秋，齊侯伐晉夷儀。敝無存之父將室之，辭，以與其弟，曰：「此役也，不死，反，必娶於高、國。」先登，求自門出，死於霤下。東郭書讓登，犁彌從之，曰：「子讓而左，我讓而右，使登者絕而後下。」書左，彌先下。書與王猛息。猛曰：「我先登。」書斂甲，曰：「曩者之難，今又難焉！」猛笑曰：「吾從子，如驂之有靳。」</p>
  <p>晉車千乘在中牟，衛侯將如五氏，卜過之，龜焦。衛侯曰：「可也。衛車當其半，寡人當其半，敵矣。」乃過中牟。中牟人欲伐之，衛褚師圃亡在中牟，曰：「衛雖小，其君在焉，未可勝也。齊師克城而驕，其帥又賤，遇，必敗之。不如從齊。」乃伐齊師，敗之。齊侯致禚、媚、杏於衛。</p>
  <p>齊侯賞犁彌，犁彌辭，曰：「有先登者，臣從之，晳幘而衣狸製。」公使視東郭書，曰：「乃夫子也，吾貺子。」公賞東郭書，辭，曰：「彼，賓旅也。」乃賞犁彌。</p>
  <p>齊師之在夷儀也，齊侯謂夷儀人曰：「得敝無存者，以五家免。」乃得其尸。公三襚之，與之犀軒與直蓋，而先歸之。坐引者，以師哭之，親推之三。</p>
  <hr>
  