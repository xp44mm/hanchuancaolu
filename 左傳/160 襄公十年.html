<h5>左傳</h5>　　　<span class="style11">襄公十年</span>
      <hr>
 
  <p>【經】<br>
    十年春，公會晉侯、宋公、衛侯、曹伯、莒子、邾子、滕子、薛伯、杞伯、小邾子、齊世子光，會吳于柤。
  </p><p>夏五月甲午，遂滅偪陽。<br>
    公至自會。<br>
    楚公子貞、鄭公孫輒帥師伐宋。<br>
    晉師伐秦。</p>
  <p>秋，莒人伐我東鄙。公會晉侯、宋公、衛侯、曹伯、莒子、邾子、齊世子光、滕子、薛伯、杞伯、小邾子伐鄭。</p>
  <p>冬，盜殺鄭公子騑、公子發、公孫輒。<br>
    戍鄭虎牢。<br>
    楚公子貞帥師救鄭。<br>
    公至自伐鄭。</p>
  <p>【傳】</p>
  <p>十年春，會于柤，會吳子壽夢也。三月癸丑，齊高厚相大子光，以先會諸侯于鍾離，不敬。士莊子曰：「高子相大子以會諸侯，將社稷是衛，而皆不敬，棄社稷也，其將不免乎？」夏四月戊午，會于柤。</p>
  <p>晉荀偃、士匄請伐偪陽，而封宋向戌焉。荀罃曰：「城小而固，勝之不武，弗勝為笑。」固請。丙寅，圍之弗克。孟氏之臣秦堇父輦重如役。偪陽人啟門，諸侯之士門焉。縣門發，郰人紇抉之，以出門者。狄虒彌建大車之輪，而蒙之以甲，以為櫓，左執之，右拔戟，以成一隊。孟獻子曰：「《詩》所謂『有力如虎』者也。」主人縣布，堇父登之，及堞而絕之，隊。則又縣之。蘇而復上者三，主人辭焉，乃退。帶其斷以徇于軍三日。</p>
  <p>諸侯之師久于偪陽，荀偃、士匄請于荀罃曰：「水潦將降，懼不能歸，請班師。」知伯怒，投之以机，出于其間，曰：「女成二事，而後告余。余恐亂命，以不女違。女既勤君而興諸侯，牽帥老夫以至于此，既無武守，而又欲易余罪曰：『是實班師，不然克矣』。余羸老也，可重任乎？七日不克，必爾乎取之。」五月庚寅，荀偃、士匄帥卒攻偪陽，親受矢石，甲午，滅之。書曰「遂滅偪陽」，言自會也。</p>
  <p>以與向戌，向戌辭，曰：「君若猶辱鎮撫宋國，而以偪陽光啟寡君，群臣安矣，其何貺如之？若專賜臣，是臣興諸侯以自封也，其何罪大焉？敢以死請。」乃予宋公。</p>
  <p>宋公享晉侯于楚丘，請以《桑林》，荀罃辭。荀偃、士匄曰：「諸侯宋魯，于是觀禮。魯有禘樂，賓祭用之。宋以《桑林》享君，不亦可乎？」舞，師題以旌夏。晉侯懼，而退入于房。去旌，卒享而還。及著雍，疾。卜，桑林見。荀偃、士匄欲奔請禱焉，荀罃不可，曰：「我辭禮矣，彼則以之。猶有鬼神，于彼加之。」晉侯有間，以偪陽子歸，獻于武宮，謂之夷俘。偪陽，妘姓也。使周內史選其族嗣，納諸霍人，禮也。</p>
  <p>師歸，孟獻子以秦堇父為右。生秦丕茲，事仲尼。</p>
  <p>六月，楚子囊、鄭子耳伐宋，師于訾毋。庚午，圍宋，門于桐門。</p>
  <p>晉荀罃伐秦，報其侵也。</p>
  <p>衛侯救宋，師于襄牛。鄭子展曰：「必伐衛。不然，是不與楚也。得罪于晉，又得罪于楚，國將若之何？」子駟曰：「國病矣！」子展曰：「得罪于二大國，必亡。病不猶愈于亡乎？」諸大夫皆以為然。故鄭皇耳帥師侵衛，楚令也。孫文子卜追之，獻兆于定姜。姜氏問繇。曰：「兆如山陵，有夫出征，而喪其雄。」姜氏曰：「征者喪雄，禦寇之利也。大夫圖之！」衛人追之，孫蒯獲鄭皇耳于犬丘。</p>
  <p>秋七月，楚子囊、鄭子耳伐我西鄙。還，圍蕭。八月丙寅，克之。九月，子耳侵宋北鄙。孟獻子曰：「鄭其有災乎！師競已甚。周猶不堪競，況鄭乎？有災，其執政之三士乎！」</p>
  <p>莒人間諸侯之有事也，故伐我東鄙。</p>
  <p>諸侯伐鄭，齊崔杼使大子光先至于師，故長于滕。己酉，師于牛首。</p>
  <p>初，子駟與尉止有爭，將禦諸侯之師，而黜其車。尉止獲，又與之爭。子駟抑尉止曰：「爾車非禮也。」遂弗使獻。初，子駟為田洫，司氏、堵氏、侯氏、子師氏皆喪田焉。故五族聚群不逞之人，因公子之徒以作亂。于是子駟當國，子國為司馬，子耳為司空，子孔為司徒。冬，十月戊辰，尉止、司臣、侯晉、堵女父、子師僕帥賊以入，晨攻執政于西宮之朝，殺子駟、子國、子耳，劫鄭伯以如北宮。子孔知之，故不死。書曰「盜」，言無大夫焉。</p>
  <p>子西聞盜，不儆而出，尸而追盜。盜入于北宮。乃歸，授甲，臣妾多逃，器用多喪。子產聞盜，為門者，庀群司，閉府庫，慎閉藏，完守備，成列而後出，兵車十七乘，尸而攻盜于北宮。子蟜帥國人助之，殺尉止、子師僕，盜眾盡死。侯晉奔晉，堵女父、司臣、尉翩、司齊奔宋。子孔當國，為載書，以位序、聽政辟。大夫、諸司、門子弗順，將誅之。子產止之，請為之焚書。子孔不可，曰：「為書以定國，眾怒而焚之，是眾為政也，國不亦難乎？」子產曰：「眾怒難犯，專欲難成，合二難以安國，危之道也。不如焚書以安眾，子得所欲，眾亦得安，不亦可乎？專欲無成，犯眾興禍，子必從之。」乃焚書于倉門之外，眾而後定。</p>
  <p>諸侯之師城虎牢而戍之，晉師城梧及制，士魴、魏絳戍之。書曰「戍鄭虎牢」，非鄭地也，言將歸焉。鄭及晉平。</p>
  <p>楚子囊救鄭。十一月，諸侯之師還鄭而南，至于陽陵。楚師不退。知武子欲退，曰：「今我逃楚，楚必驕，驕則可與戰矣。」欒黶曰：「逃楚，晉之恥也。合諸侯以益恥，不如死。我將獨進。」師遂進。己亥，與楚師夾潁而軍。子矯曰：「諸侯既有成行，必不戰矣。從之將退，不從亦退。退，楚必圍我。猶將退也，不如從楚，亦以退之。」宵涉潁，與楚人盟。欒黶欲伐鄭師，荀罃不可，曰：「我實不能禦楚，又不能庇鄭，鄭何罪？不如致怨焉而還。今伐其師，楚必救之。戰而不克，為諸侯笑。克不可命，不如還也。」丁未，諸侯之師還，侵鄭北鄙而歸。楚人亦還。</p>
  <p>王叔陳生與伯輿爭政，王右伯輿。王叔陳生怒而出奔，及河，王復之，殺史狡以說焉。不入，遂處之。晉侯使士匄平王室，王叔與伯輿訟焉。王叔之宰與伯輿之大夫瑕禽坐獄于王庭，士匄聽之。王叔之宰曰：「篳門閨竇之人，而皆陵其上，其難為上矣。」瑕禽曰：「昔平王東遷，吾七姓從王，牲用備具，王賴之，而賜之騂旄之盟，曰：『世世無失職。』若篳門閨竇，其能來東厎乎？且王何賴焉？今自王叔之相也，政以賄成，而刑放于寵。官之師旅，不勝其富。吾能無篳門閨竇乎？唯大國圖之！下而無直，則何謂正矣？」范宣子曰：「天子所右，寡君亦右之。所左，亦左之。」使王叔氏與伯輿合要，王叔氏不能舉其契。王叔奔晉。不書，不告也。單靖公為卿士，以相王室。</p>
  <hr>
  