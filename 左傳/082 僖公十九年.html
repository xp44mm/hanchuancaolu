<h5>左傳</h5>　　　<span class="style11">僖公十九年</span>
<hr>
<p>【經】</p>
<p>十有九年春王三月，宋人執滕子嬰齊。</p>
<p>夏六月，宋公、曹人、邾人盟于曹南。</p>
<p>鄫子會盟于邾。己酉，邾人執鄶子，用之。</p>
<p>秋，宋人圍曹。衛人伐邢。</p>
<p>冬，會陳人、蔡人、楚人、鄭人盟于齊。</p>
<p>梁亡。
  </p>
<p>【傳】</p>
<p>十有九年春，遂城而居之。</p>
<p>宋人執滕宣公。</p>
<p>夏，宋公使邾文公用鄫子于次睢之社，欲以屬東夷。司馬子魚曰：「古者六畜不相為用，小事不用大牲，而況敢用人乎？祭祀以為人也。民，神之主也。用人，其誰饗之？齊桓公存三亡國以屬諸侯，義士猶曰薄德。今一會而虐二國之君，又用諸淫昏之鬼，將以求霸，不亦難乎？得死為幸！」</p>
<p>秋，衛人伐邢，以報菟圃之役。於是衛大旱，卜有事於山川，不吉。甯莊子曰：「昔周饑，克殷而年豐。今邢方無道，諸侯無伯，天其或者欲使衛討邢乎？」從之，師興而雨。</p>
<p>宋人圍曹，討不服也。子魚言於宋公曰：「文王聞崇德亂而伐之，軍三旬而不降。退修教而復伐之，因壘而降。《詩》曰：『刑于寡妻，至于兄弟，以御于家邦。』今君德無乃猶有所闕，而以伐人，若之何？盍姑內省德乎？無闕而後動。」</p>
<p>陳穆公請脩好於諸侯，以無忘齊桓之德。冬，盟于齊，修桓公之好也。</p>
<p>梁亡，不書其主，自取之也。初，梁伯好土功，亟城而弗處，民罷而弗堪，則曰：「某寇將至。」乃溝公宮，曰：「秦將襲我。」民懼而潰，秦遂取梁。</p>
<hr>  
