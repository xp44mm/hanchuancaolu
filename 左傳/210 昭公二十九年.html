<h5>左傳</h5>　　　<span class="style11">昭公二十九年</span>
      <hr>
 
  <p>【經】</p><p>二十有九年春，公至自乾侯，居于鄆，齊侯使高張來唁公。</p><p>公如晉，次于乾侯。</p><p>夏四月庚子，叔詣卒。</p><p>秋七月。</p><p>冬十月，鄆潰。</p>
  <p>【傳】</p>
  <p>二十九年春，公至自乾侯，處于鄆。齊侯使高張來唁公，稱主君。子家子曰：「齊卑君矣，君祇辱焉。」公如乾侯。</p>
  <p>三月己卯，京師殺召伯盈、尹氏固及原伯魯之子。尹固之復也，有婦人遇之周郊，尤之，曰：「處則勸人為禍，行則數日而反，是夫也，其過三歲乎？」</p>
  <p>夏五月庚寅，王子趙車入于鄻以叛，陰不佞敗之。</p>
  <p>平子每歲賈馬，具從者之衣屨，而歸之于乾侯。公執歸馬者，賣之，乃不歸馬。衛侯來獻其乘馬，曰啟服，塹而死。公將為之櫝。子家子曰：「從者病矣，請以食之。」乃以帷裹之。</p>
  <p>公賜公衍羔裘，使獻龍輔於齊侯，遂入羔裘。齊侯喜，與之陽榖。公衍、公為之生也，其母偕出。公衍先生，公為之母曰：「相與偕出，請相與偕告。」三日，公為生，其母先以告，公為為兄。公私喜於陽榖而思於魯，曰：「務人為此禍也，且後生而為兄，其誣也久矣。」乃黜之，而以公衍為大子。</p>
  <p>秋，龍見于絳郊。魏獻子問於蔡墨曰：「吾聞之，蟲莫知於龍，以其不生得也，謂之知。信乎？」對曰：「人實不知，非龍實知。古者畜龍，故國有豢龍氏，有御龍氏。」獻子曰：「是二氏者，吾亦聞之，而不知其故。是何謂也？」對曰：「昔有飂叔安，有裔子曰董父，實甚好龍，能求其耆欲以飲食之，龍多歸之，乃擾畜龍，以服事帝舜，帝賜之姓曰董，氏曰豢龍，封諸鬷川，鬷夷氏其後也。故帝舜氏世有畜龍。及有夏孔甲，擾于有帝，帝賜之乘龍，河、漢各二，各有雌雄。孔甲不能食，而未獲豢龍氏。有陶唐氏既衰，其後有劉累，學擾龍于豢龍氏，以事孔甲，能飲食之。夏后嘉之，賜氏曰御龍，以更豕韋之後。龍一雌死，潛醢以食夏后。夏后饗之，既而使求之。懼而遷于魯縣，范氏其後也。」獻子曰：「今何故無之？」對曰：「夫物，物有其官，官脩其方，朝夕思之。一日失職，則死及之。失官不食。官宿其業，其物乃至。若泯棄之，物乃坻伏，鬱湮不育。故有五行之官，是謂五官，實列受氏姓，封為上公，祀為貴神。社稷五祀，是尊是奉。木正曰句芒，火正曰祝融，金正曰蓐收，水正曰玄冥，土正曰后土。龍，水物也，水官棄矣，故龍不生得。不然，周易有之，在《乾》<img src="../../imgs/a001.gif" alt="a001"><img src="../../imgs/a001.gif" alt="a001">之《姤》<img src="../../imgs/a001.gif" alt="a001"><img src="../../imgs/a006.gif" alt="a006">曰：『潛龍勿用。』其《同人》<img src="../../imgs/a001.gif" alt="a001"><img src="../../imgs/a008.gif" alt="a008">曰：『見龍在田。』其《大有》<img src="../../imgs/a008.gif" alt="a008"><img src="../../imgs/a001.gif" alt="a001">曰：『飛龍在天。』其《夬》<img src="../../imgs/a007.gif" alt="a007"><img src="../../imgs/a001.gif" alt="a001">曰：『亢龍有悔。』其《坤》<img src="../../imgs/a002.gif" alt="a002"><img src="../../imgs/a002.gif" alt="a002">曰：『見群龍無首，吉。』《坤》之《剝》<img src="../../imgs/a005.gif" alt="a005"><img src="../../imgs/a002.gif" alt="a002">曰：『龍戰于野。』若不朝夕見，誰能物之？」獻子曰：「社稷五祀，誰氏之五官也？」對曰：「少皞氏有四叔，曰重、曰該、曰修、曰熙，實能金、木及水。使重為句芒，該為蓐收，修及熙為玄冥，世不失職，遂濟窮桑，此其三祀也。顓頊氏有子曰犂，為祝融；共工氏有子曰句龍，為后土，此其二祀也。后土為社，稷，田正也。有烈山氏之子曰柱為稷，自夏以上祀之。周棄亦為稷，自商以來祀之。」</p>
  <p>冬，晉趙鞅、荀寅帥師城汝濱，遂賦晉國一鼓鐵，以鑄刑鼎，著范宣子所為刑書焉。</p>
  <p>仲尼曰：「晉其亡乎！失其度矣。夫晉國將守唐叔之所受法度，以經緯其民，卿大夫以序守之。民是以能尊其貴，貴是以能守其業。貴賤不愆，所謂度也。文公是以作執秩之官，為被廬之法，以為盟主。今棄是度也，而為刑鼎，民在鼎矣，何以尊貴？貴何業之守？貴賤無序，何以為國？且夫宣子之刑，夷之蒐也，晉國之亂制也，若之何以為法？」蔡史墨曰：「范氏、中行氏其亡乎！中行寅為下卿，而干上令，擅作刑器，以為國法，是法姦也。又加范氏焉，易之，亡也。其及趙氏，趙孟與焉。然不得已，若德，可以免。」</p>
  <hr>
  