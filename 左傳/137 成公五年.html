<h5>左傳</h5>　　　<span class="style11">成公五年</span>
      <hr>
 
  <p>【經】</p><p>五年春王正月，杞叔姬來歸。</p><p>仲孫蔑如宋。</p><p>夏，叔孫僑如會晉荀首于穀。</p><p>梁山崩。</p><p>秋，大水。</p><p>冬十有一月己酉，天王崩。
  </p><p>十有二月己丑，公會晉侯、齊侯、宋公、衛侯、鄭伯、曹伯、邾子、杞伯同盟于蟲牢。</p>
  <p>【傳】</p>
  <p>五年春，原、屏放諸齊。嬰曰：「我在，故欒氏不作；我亡，吾二昆其憂哉。且人各有能，有不能，舍我，何害？」弗聽。嬰夢天使謂己：「祭余，余福女。」使問諸士貞伯，貞伯曰：「不識也。」既而告其人曰：「神福仁而禍淫。淫而無罰，福也。祭，其得亡乎？」祭之，之明日而亡。</p>
  <p>孟獻子如宋，報華元也。</p>
  <p>夏，晉荀首如齊逆女，故宣伯餫諸穀。</p>
  <p>梁山崩，晉侯以傳召伯宗。伯宗辟重曰：「辟傳！」重人曰：「待我，不如捷之速也。」問其所，曰：「絳人也。」問絳事焉。曰：「梁山崩，將召伯宗謀之。」問將若之何。曰：「山有朽壤而崩，可若何？國主山川，故山崩川竭，君為之不舉，降服、乘縵、徹樂、出次，祝幣，史辭以禮焉。其如此而已。雖伯宗，若之何？」伯宗請見之，不可。遂以告而從之。</p>
  <p>許靈公愬鄭伯于楚。六月，鄭悼公如楚訟，不勝。楚人執皇戌及子國。故鄭伯歸，使公子偃請成于晉。秋八月，鄭伯及晉趙同盟于垂棘。</p>
  <p>宋公子圍龜為質于楚而歸，華元享之。請鼓譟以出，鼓譟以復入，曰：「習功華氏。」宋公殺之。</p>
  <p>十一月己酉，定王崩。</p>
  <p>冬，同盟于蟲牢，鄭服也。諸侯謀復會，宋公使向為人辭以子靈之難。</p>
  <hr>
  