<h5>左傳</h5>　　　<span class="style11">成公三年</span>
      <hr>
 
  <p>【經】</p><p>三年春王正月，公會晉侯、宋公、衛侯、曹伯伐鄭。</p><p>辛亥，葬衛穆公。</p><p>二月，公至自伐鄭。</p><p>甲子，新宮災。三日哭。</p><p>乙亥，葬宋文公。</p><p>夏，公如晉。</p><p>鄭公子去疾帥師伐許。</p><p>公至自晉。</p><p>秋，叔孫僑如帥師圍棘。</p><p>大雩。</p><p>晉郤克、衛孫良夫伐廧咎如。</p><p>冬，十有一月，晉侯使荀庚來聘。</p><p>衛侯使孫良夫來聘。</p><p>丙午，及荀庚盟。</p><p>丁未，及孫良夫盟。</p><p>鄭伐許。
  </p><p>【傳】</p>
  <p>三年春，諸侯伐鄭，次于伯牛，討邲之役也，遂東侵鄭。鄭公子偃帥師禦之，使東鄙覆諸鄤，敗諸丘輿。皇戌如楚獻捷。</p>
  <p>夏，公如晉，拜汶陽之田。</p>
  <p>許恃楚而不事鄭，鄭子良伐許。</p>
  <p>晉人歸楚公子穀臣與連尹襄老之尸于楚，以求知罃。於是荀首佐中軍矣，故楚人許之。王送知罃，曰：「子其怨我乎？」對曰：「二國治戎，臣不才，不勝其任，以為俘馘。執事不以釁鼓，使歸即戮，君之惠也。臣實不才，又誰敢怨？」王曰：「然則德我乎？」對曰：「二國圖其社稷，而求紓其民，各懲其忿，以相宥也。兩釋纍囚，以成其好。二國有好，臣不與及，其誰敢德？」王曰：「子歸，何以報我？」對曰：「臣不任受怨，君亦不任受德，無怨無德，不知所報。」王曰：「雖然，必告不穀。」對曰：「以君之靈，纍臣得歸骨於晉，寡君之以為戮，死且不朽。若從君之惠而免之，以賜君之外臣首，首其請於寡君，而以戮於宗，亦死且不朽。若不獲命，而使嗣宗職，次及於事，而帥偏師以脩封疆。雖遇執事，其弗敢違，其竭力致死，無有二心，以盡臣禮，所以報也。」王曰：「晉未可與爭。」重為之禮而歸之。</p>
  <p>秋，叔孫僑如圍棘，取汶陽之田。棘不服，故圍之。</p>
  <p>晉郤克、衛孫良夫伐廧咎如，討赤狄之餘焉。廧咎如潰，上失民也。</p>
  <p>冬，十一月，晉侯使荀庚來聘，且尋盟。衛侯使孫良夫來聘，且尋盟。公問諸臧宣叔曰：「中行伯之於晉也，其位在三；孫子之於衛也，位為上卿，將誰先？」對曰：「次國之上卿，當大國之中，中當其下，下當其上大夫。小國之上卿，當大國之下卿，中當其上大夫，下當其下大夫。上下如是，古之制也。衛在晉，不得為次國。晉為盟主，其將先之。」丙午，盟晉；丁未，盟衛，禮也。</p>
  <p>十二月甲戌，晉作六軍。韓厥、趙括、鞏朔、韓穿、荀騅、趙旃皆為卿，賞鞌之功也。</p>
  <p>齊侯朝于晉，將授玉。郤克趨進曰：「此行也，君為婦人之笑辱也，寡君未之敢任。」晉侯享齊侯。齊侯視韓厥。韓厥曰：「君知厥也乎？」齊侯曰：「服改矣。」韓厥登，舉爵曰：「臣之不敢愛死，為兩君之在此堂也。」</p>
  <p>荀罃之在楚也，鄭賈人有將寘諸褚中以出。既謀之，未行，而楚人歸之。賈人如晉，荀罃善視之，如實出己。賈人曰：「吾無其功，敢有其實乎？吾小人，不可以厚誣君子。」遂適齊。</p>
  <hr>
  