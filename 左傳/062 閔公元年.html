<h5>左傳</h5>　　　<span class="style11">閔公元年</span>
      <hr>
 
  <p>【經】</p><p>元年春王正月。</p><p>齊人救邢。</p><p>夏六月辛酉，葬我君莊公。</p><p>秋八月，公及齊侯盟于落姑。季子來歸。</p><p>冬，齊仲孫來。
  </p><p>【傳】</p>
  <p>元年春，不書即位，亂故也。</p>
  <p>狄人伐邢。管敬仲言於齊侯曰：「戎狄豺狼，不可厭也；諸夏親暱，不可棄也；宴安酖毒，不可懷也。《詩》云：『豈不懷歸？畏此簡書。』簡書，同惡相恤之謂也。請救邢以從簡書。」齊人救邢。</p>
  <p>夏六月，葬莊公，亂故，是以緩。</p>
  <p>秋八月，公及齊侯盟于落姑，請復季友也。齊侯許之，使召諸陳，公次于郎以待之。「季子來歸」，嘉之也。</p>
  <p>冬，齊仲孫湫來省難。書曰「仲孫」，亦嘉之也。仲孫歸，曰：「不去慶父，魯難未已。」公曰：「若之何而去之？」對曰：「難不已，將自斃，君其待之。」公曰：「魯可取乎？」對曰：「不可，猶秉周禮。周禮，所以本也。臣聞之，『國將亡，本必先顛，而後枝葉從之』。魯不棄周禮，未可動也。君其務寧魯難而親之。親有禮，因重固，間攜貳，覆昬亂，霸王之器也。」</p>
  <p>晉侯作二軍，公將上軍，大子申生將下軍。趙夙御戎，畢萬為右，以滅耿、滅霍、滅魏。還，為大子城曲沃。賜趙夙耿，賜畢萬魏，以為大夫。</p>
  <p>士蒍曰：「大子不得立矣，分之都城，而位以卿，先為之極，又焉得立？不如逃之，無使罪至。為吳大伯，不亦可乎？猶有令名，與其及也。且諺曰：『心苟無瑕，何恤乎無家？』天若祚大子，其無晉乎？」</p>
  <p>卜偃曰：「畢萬之後必大。萬，盈數也；魏，大名也。以是始賞，天啟之矣。天子曰兆民，諸侯曰萬民。今名之大，以從盈數，其必有眾。」</p>
  <p>初，畢萬筮仕於晉，遇《屯》之《比》。辛廖占之，曰：「吉。《屯》固、《比》入，吉孰大焉？其必蕃昌。《震》為土，車從馬，足居之，兄長之，母覆之，眾歸之，六體不易，合而能固，安而能殺。公侯之卦也。公侯之子孫，必復其始。」</p>
  <hr>
  