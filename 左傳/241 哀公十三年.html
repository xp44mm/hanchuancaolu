<h5>左傳</h5>　　　<span class="style11">哀公十三年</span>
<hr>
<p>【經】</p>
<p>十有三年春，鄭罕達帥師取宋師于喦。</p>
<p>夏，許男成卒。</p>
<p>公會晉侯及吳子于黃池。</p>
<p>楚公子申帥師伐陳。</p>
<p>於越入吳。</p>
<p>秋，公至自會。</p>
<p>晉魏曼多帥師侵衛。</p>
<p>葬許元公。</p>
<p>九月，螽。</p>
<p>冬十有一月，有星孛于東方。</p>
<p>盜殺陳夏區夫。</p>
<p>十有二月，螽。</p>
<p>【傳】</p>
<p>十三年春，宋向魋救其師。鄭子賸使徇曰：「得桓魋者有賞。」魋也逃歸，遂取宋師於喦，獲成讙、郜延。以六邑為虛。</p>
<p>夏，公會單平公、晉定公、吳夫差于黃池。</p>
<p>六月丙子，越子伐吳，為二隧。疇無餘、謳陽自南方，先及郊。吳大子友、王子地、王孫彌庸、壽於姚自泓上觀之。彌庸見姑蔑之旗，曰：「吾父之旗也。不可以見讎而弗殺也。」大子曰：「戰而不克，將亡國，請待之。」彌庸不可，屬徒五千，王子地助之。乙酉，戰，彌庸獲疇無餘，地獲謳陽。越子至，王子地守。丙戌，復戰，大敗吳師，獲大子友、王孫彌庸、壽於姚。丁亥，入吳。吳人告敗于王，王惡其聞也，自剄七人於幕下。</p>
<p>秋七月辛丑盟，吳、晉爭先，吳人曰：「於周室，我為長。」晉人曰：「於姬姓，我為伯。」趙鞅呼司馬寅曰：「日旰矣，大事未成，二臣之罪也。建鼓整列，二臣死之，長幼必可知也。」對曰：「請姑視之。」反曰：「肉食者無墨，今吳王有墨，國勝乎？大子死乎？且夷德輕，不忍久，請少待之。」乃先晉人。</p>
<p>吳人將以公見晉侯，子服景伯對使者曰：「王合諸侯，則伯帥侯牧以見於王；伯合諸侯，則侯帥子男以見於伯。自王以下，朝聘玉帛不同。故敝邑之職貢於吳，有豐於晉，無不及焉，以為伯也。今諸侯會，而君將以寡君見晉君，則晉成為伯矣，敝邑將改職貢：魯賦於吳八百乘，若為子男，則將半邾以屬於吳，而如邾以事晉。且執事以伯召諸侯，而以侯終之，何利之有焉？」吳人乃止。既而悔之，將囚景伯，景伯曰：「何也立後於魯矣。將以二乘與六人從，遲速唯命。」遂囚以還。及戶牖，謂大宰曰：「魯將以十月上辛有事於上帝、先王，季辛而畢。何世有職焉，自襄以來，未之改也。若不會，祝宗將曰『吳實然』，且謂魯不共，而執其賤者七人，何損焉？」大宰嚭言於王曰：「無損於魯，而祇為名，不如歸之。」乃歸景伯。</p>
<p>吳申叔儀乞糧於公孫有山氏，曰：「佩玉繠兮，余無所繫之；旨酒一盛兮，余與褐之父睨之。」對曰：「粱則無矣，麤則有之。若登首山以呼曰『庚癸乎』，則諾。」</p>
<p>王欲伐宋，殺其丈夫而囚其婦人。大宰嚭曰：「可勝也，而弗能居也。」乃歸。</p>
<p>冬，吳及越平。</p>
<hr>  
