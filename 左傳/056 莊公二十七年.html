<h2>莊公二十七年</h2>
<p>【經】</p>
<p>二十有七年春，公會杞伯姬于洮。</p>
<p>夏六月，公會齊侯、宋公、陳侯、鄭伯同盟于幽。</p>
<p>秋，公子友如陳，葬原仲。</p>
<p>冬，杞伯姬來。</p>
<p>莒慶來逆叔姬。</p>
<p>杞伯來朝。</p>
<p>公會齊侯于城濮。</p>
<p>【傳】</p>
<p>二十七年春，公會杞伯姬于洮，非事也。天子非展義不巡守，諸侯非民事不舉，卿非君命不越竟。</p>
<p>夏，同盟于幽，陳，鄭服也。</p>
<p>秋，公子友如陳葬原仲，非禮也。原仲，季友之舊也。</p>
<p>冬，杞伯姬來，歸寧也。凡諸侯之女，歸寧曰來，出曰來歸。夫人歸寧曰如某，出曰歸于某。</p>
<p>晉侯將伐虢，士蒍曰：「不可，虢公驕，若驟得勝於我，必棄其民。無眾而後伐之，欲禦我，誰與？夫禮樂慈愛，戰所畜也。夫民，讓事樂和愛親哀喪，而後可用也。虢弗畜也，亟戰，將饑。」</p>
<p>王使召伯廖賜齊侯命，且請伐衛，以其立子頹也。</p>