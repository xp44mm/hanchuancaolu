<h5>左傳</h5>　　　<span class="style11">哀公六年</span>
      <hr>
 
  <p>【經】</p><p>六年春，城邾瑕。</p><p>晉趙鞅帥師伐鮮虞。</p><p>吳伐陳。</p><p>夏，齊國夏及高張來奔。</p><p>叔還公吳于柤。</p><p>秋七月庚寅，楚子軫卒。</p><p>齊陽生入于齊。</p><p>齊陳乞弒其君荼。</p><p>冬，仲孫何忌帥師伐邾。</p><p>宋向巢帥師伐曹。</p>
  <p>【傳】</p>
  <p>六年春，晉伐鮮虞，治范氏之亂也。</p>
  <p>吳伐陳，復脩舊怨也。楚子曰：「吾先君與陳有盟，不可以不救。」乃救陳，師于城父。</p>
  <p>齊陳乞偽事高、國者，每朝，必驂乘焉。所從，必言諸大夫曰：「彼皆偃蹇，將棄子之命。皆曰：『高、國得君，必偪我，盍去諸？』固將謀子，子早圖之。圖之，莫如盡滅之。需，事之下也。」及朝，則曰：「彼，虎狼也。見我在子之側，殺我無日矣，請就之位。」又謂諸大夫曰：「二子者禍矣！恃得君而欲謀二三子，曰：『國之多難，貴寵之由，盡去之而後君定。』既成謀矣，盍及其未作也，先諸？作而後悔，亦無及也。」大夫從之。夏六月戊辰，陳乞、鮑牧及諸大夫以甲入于公宮。昭子聞之，與惠子乘如公，戰于莊，敗。國人追之，國夏奔莒，遂及高張、晏圉、弦施來奔。</p>
  <p>秋七月，楚子在城父，將救陳。卜戰，不吉；卜退，不吉。王曰：「然則死也！再敗楚師，不如死；棄盟、逃讎，亦不如死。死一也，其死讎乎！」命公子申為王，不可；則命公子結，亦不可；則命公子啟，五辭而後許。將戰，王有疾。庚寅，昭王攻大冥，卒于城父。子閭退，曰：「君王舍其子而讓，群臣敢忘君乎？從君之命，順也；立君之子，亦順也。二順不可失也。」與子西、子期謀，潛師，閉塗，逆越女之子章立之，而後還。</p>
  <p>是歲也，有雲如眾赤鳥，夾日以飛三日。楚子使問諸周大史。周大史曰：「其當王身乎！若禜之，可移於令尹、司馬。」王曰：「除腹心之疾，而寘諸股肱，何益？不榖不有大過，天其夭諸？有罪受罰，又焉移之？」遂弗禜。</p>
  <p>初，昭王有疾，卜曰：「河為祟。」王弗祭。大夫請祭諸郊，王曰：「三代命祀，祭不越望。江、漢、雎、漳，楚之望也。禍福之至，不是過也。不榖雖不德，河非所獲罪也。」遂弗祭。</p>
  <p>孔子曰：「楚昭王知大道矣！其不失國也，宜哉！《夏書》曰：『惟彼陶唐，帥彼天常，有此冀方。今失其行，亂其紀綱，乃滅而亡。』又曰：『允出茲在茲。』由己率常，可矣。」</p>
  <p>八月，齊邴意茲來奔。</p>
  <p>陳僖子使召公子陽生。陽生駕而見南郭且于，曰：「嘗獻馬於季孫，不入於上乘，故又獻此，請與子乘之。」出萊門而告之故。闞止知之，先待諸外。公子曰：「事未可知，反，與壬也處。」戒之，遂行。逮夜，至於齊，國人知之。僖子使子士之母養之，與饋者皆入。</p>
  <p>冬十月丁卯，立之。將盟，鮑子醉而往。其臣差車鮑點曰：「此誰之命也？」陳子曰：「受命于鮑子。」遂誣鮑子曰：「子之命也。」鮑子曰：「女忘君之為孺子牛而折其齒乎？而背之也！」悼公稽首，曰：「吾子，奉義而行者也。若我可，不必亡一大夫；若我不可，不必亡一公子。義則進，否則退，敢不唯子是從？廢興無以亂，則所願也。」鮑子曰：「誰非君之子？」乃受盟。使胡姬以安孺子如賴，去鬻姒，殺王甲，拘江說，囚王豹于句瀆之丘。</p>
  <p>公使朱毛告於陳子，曰：「微子，則不及此。然君異於器，不可以二。器二不匱，君二多難，敢布諸大夫。」僖子不對而泣，曰：「君舉不信群臣乎？以齊國之困，困又有憂。少君不可以訪，是以求長君，庶亦能容群臣乎！不然，夫孺子何罪？」毛復命，公悔之。毛曰：「君大訪於陳子，而圖其小可也。」使毛遷孺子於駘，不至，殺諸野幕之下，葬諸殳冒淳。</p>
  <hr>
  