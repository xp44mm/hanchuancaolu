<h5>左傳</h5>　　　<span class="style11">成公六年</span>
      <hr>
 
  <p>【經】</p><p>六年春王正月，公至自會。</p><p>二月辛巳，立武宮。</p><p>取鄟。</p><p>衛孫良夫帥師侵宋。</p><p>夏六月，邾子來朝。</p><p>公孫嬰齊如晉。</p><p>壬申，鄭伯費卒。</p><p>秋，仲孫蔑、叔孫僑如帥師侵宋。</p><p>楚公子嬰齊帥師伐鄭。</p><p>冬，季孫行父如晉。</p><p>晉欒書帥師救鄭。
  </p><p>【傳】</p>
  <p>六年春，鄭伯如晉拜成，子游相，授玉于東楹之東。士貞伯曰：「鄭伯其死乎？自棄也已！視流而行速，不安其位，宜不能久。」</p>
  <p>二月，季文子以鞌之功立武宮，非禮也。聽於人以救其難，不可以立武。立武由己，非由人也。</p>
  <p>取鄟，言易也。</p>
  <p>三月，晉伯宗、夏陽說，衛孫良夫、甯相、鄭人、伊雒之戎、陸渾、蠻氏侵宋，以其辭會也。師于鍼，衛人不保。說欲襲衛，曰：「雖不可入，多俘而歸，有罪不及死。」伯宗曰：「不可。衛唯信晉，故師在其郊而不設備。若襲之，是棄信也。雖多衛俘，而晉無信，何以求諸侯？」乃止，師還，衛人登陴。</p>
  <p>晉人謀去故絳。諸大夫皆曰：「必居郇、瑕氏之地，沃饒而近盬，國利君樂，不可失也。」韓獻子將新中軍，且為僕大夫。公揖而入，獻子從。公立於寢庭，謂獻子曰：「何如？」對曰：「不可。郇、瑕氏土薄水淺，其惡易覯。易覯則民愁，民愁則墊隘，於是乎有沉溺重膇之疾。不如新田，土厚水深，居之不疾，有汾、澮以流其惡，且民從教，十世之利也。夫山、澤、林、盬，國之寶也。國饒，則民驕佚。近寶，公室乃貧，不可謂樂。」公說，從之。夏四月丁丑，晉遷于新田。</p>
  <p>六月，鄭悼公卒。</p>
  <p>子叔聲伯如晉。命伐宋。秋，孟獻子、叔孫宣伯侵宋，晉命也。</p>
  <p>楚子重伐鄭，鄭從晉故也。</p>
  <p>冬，季文子如晉，賀遷也。</p>
  <p>晉欒書救鄭，與楚師遇於繞角。楚師還，晉師遂侵蔡。楚公子申、公子成以申、息之師救蔡，禦諸桑隧。趙同、趙括欲戰，請於武子，武子將許之。知莊子、范文子、韓獻子諫曰：「不可。吾來救鄭，楚師去我，吾遂至於此，是遷戮也。戮而不已，又怒楚師，戰必不克。雖克不令。成師以出，而敗楚之二縣，何榮之有焉？若不能敗，為辱已甚，不如還也。」乃遂還。</p>
  <p>於是軍帥之欲戰者眾，或謂欒武子曰：「聖人與眾同欲，是以濟事。子盍從眾？子為大政，將酌於民者也。子之佐十一人，其不欲戰者三人而已。欲戰者可謂眾矣。《商書》曰：『三人占，從二人。』眾故也。」武子曰：「善鈞從眾。夫善，眾之主也。三卿為主，可謂眾矣。從之，不亦可乎？」</p>
  <hr>
  