<h5>左傳</h5>　　　<span class="style11">文公四年</span>
      <hr>
 
  <p>【經】</p><p>四年春，公至自晉。</p><p>夏，逆婦姜于齊。</p><p>狄侵齊。</p><p>秋，楚人滅江。</p><p>晉侯伐秦。</p><p>衛侯使甯俞來聘。</p><p>冬十有一月壬寅，夫人風氏薨。
  </p><p>【傳】</p>
  <p>四年春，晉人歸孔達於衛，以為衛之良也，故免之。</p>
  <p>夏，衛侯如晉拜。曹伯如晉會正。</p>
  <p>逆婦姜于齊，卿不行，非禮也。君子是以知出姜之不允於魯也。曰：「貴聘而賤逆之，君而卑之，立而廢之，棄信而壞其主，在國必亂，在家必亡。不允宜哉。《詩》曰：『畏天之威，于時保之。』敬主之謂也。」</p>
  <p>秋，晉侯伐秦，圍刓、新城，以報王官之役。</p>
  <p>楚人滅江，秦伯為之降服、出次、不舉、過數。大夫諫，公曰：「同盟滅，雖不能救，敢不矜乎！吾自懼也！」君子曰：「《詩》云：『惟彼二國，其政不獲，惟此四國，爰究爰度。』其秦穆之謂矣？」</p>
  <p>衛甯武子來聘，公與之宴，為賦《湛露》及《彤弓》。不辭，又不答賦。使行人私焉。對曰：「臣以為肄業及之也。昔諸侯朝正於王，王宴樂之，於是乎賦《湛露》，則天子當陽，諸侯用命也。諸侯敵王所愾，而獻其功，王于是乎賜之彤弓一，彤矢百，玈弓矢千，以覺報宴。今陪臣來繼舊好，君辱貺之，其敢干大禮以自取戾？」</p>
  <p>冬，成風薨。</p>
  <hr>
  