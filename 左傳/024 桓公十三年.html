<h5>左傳</h5>　　　<span class="style11">桓公十三年</span>
<hr>
<p>【經】</p>
<p>十有三年春二月，公會紀侯、鄭伯。己巳，及齊侯、宋公、衛侯、燕人戰。齊師、宋師、衛師、燕師敗績。</p>
<p>三月，葬衛宣公。</p>
<p>夏，大水。</p>
<p>秋七月。</p>
<p>冬十月。</p>
<p>【傳】</p>
<p>十三年春，楚屈瑕伐羅，鬬伯比送之。還，謂其御曰：「莫敖必敗。舉趾高，心不固矣。」遂見楚子曰：「必濟師。」楚子辭焉。入告夫人鄧曼。鄧曼曰：「大夫其非眾之謂，其謂君撫小民以信，訓諸司以德，而威莫敖以刑也。莫敖狃於蒲騷之役，將自用也，必小羅。君若不鎮撫，其不設備乎？夫固謂君訓眾而好鎮撫之，召諸司而勸之以令德，見莫敖而告諸天之不假易也。不然，夫豈不知楚師之盡行也？」楚子使賴人追之，不及。</p>
<p>莫敖使徇于師曰：「諫者有刑。」及鄢，亂次以濟，遂無次，且不設備。及羅，羅與盧戎兩軍之，大敗之。莫敖縊于荒谷。羣帥囚于冶父以聽刑。楚子曰：「孤之罪也。」皆免之。</p>
<p>宋多責賂於鄭，鄭不堪命。故以紀、魯及齊與宋、衛、燕戰。不書所戰，後也。</p>
<p>鄭人來請修好。</p>
<hr>  
