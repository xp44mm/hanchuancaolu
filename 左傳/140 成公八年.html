<h5>左傳</h5>　　　<span class="style11">成公八年</span>
<hr>
<p>【經】</p>
<p>八年春，晉侯使韓穿來言汶陽之田，歸之于齊。</p>
<p>晉欒書帥師侵蔡。</p>
<p>公孫嬰齊如莒。</p>
<p>宋公使華元來聘。</p>
<p>夏，宋公使公孫壽來納幣。</p>
<p>晉殺其大夫趙同、趙括。</p>
<p>秋七月，天子使召伯來賜公命。</p>
<p>冬十月癸卯，杞叔姬卒。</p>
<p>晉侯使士燮來聘。</p>
<p>叔孫僑如會晉士燮、齊人、邾人代郯。</p>
<p>衛人來媵。</p>
<p>【傳】</p>
<p>八年春，晉侯使韓穿來言汶陽之田，歸之于齊。季文子餞之，私焉，曰：「大國制義，以為盟主，是以諸侯懷德畏討，無有貳心。謂汶陽之田，敝邑之舊也，而用師於齊，使歸諸敝邑。今有二命曰：『歸諸齊。』信以行義，義以成命，小國所望而懷也。信不可知，義無所立，四方諸侯，其誰不解體？《詩》曰：『女也不爽，士貳其行。士也罔極，二三其德。』七年之中，一與一奪，二三孰甚焉？士之二三，猶喪妃耦，而況霸主？霸主將德是以，而二三之，其何以長有諸侯乎？《詩》曰：『猶之未遠，是用大簡。』行父懼晉之不遠猶而失諸侯也，是以敢私言之。」</p>
<p>晉欒書侵蔡，遂侵楚，獲申驪。楚師之還也，晉侵沈，獲沈子揖初，從知、范、韓也。君子曰：「從善如流，宜哉！《詩》曰：『愷悌君子，遐不作人。』求善也夫！作人，斯有功績矣。」是行也，鄭伯將會晉師，門于許東門，大獲焉。</p>
<p>聲伯如莒，逆也。</p>
<p>宋華元來聘，聘共姬也。夏，宋公使公孫壽來納幣，禮也。</p>
<p>晉趙莊姬為趙嬰之亡故，譖之于晉侯，曰：「原、屏將為亂，欒、郤為徵。」六月，晉討趙同、趙括。武從姬氏畜于公宮。以其田與祁奚。韓厥言於晉侯曰：「成季之勳，宣孟之忠，而無後，為善者其懼矣。三代之令王，皆數百年保天之祿。夫豈無辟王，賴前哲以免也。《周書》曰：『不敢侮鰥寡。』所以明德也。」乃立武，而反其田焉。</p>
<p>秋，召桓公來賜公命。</p>
<p>晉侯使申公巫臣如吳，假道于莒，與渠丘公立於池上，曰：「城已惡。」莒子曰：「辟陋在夷，其孰以我為虞？」對曰：「夫狡焉思啟封疆以利社稷者，何國蔑有？唯然，故多大國矣。唯或思或縱也。勇夫重閉，況國乎？」</p>
<p>冬，杞叔姬卒。來歸自杞，故書。</p>
<p>晉士燮來聘，言伐郯也，以其事吳故。公賂之，請緩師，文子不可，曰：「君命無貳，失信不立。禮無加貨，事無二成。君後諸侯，是寡君不得事君也。燮將復之。」季孫懼，使宣伯帥師會伐郯。</p>
<p>衛人來媵共姬，禮也。凡諸侯嫁女，同姓媵之，異姓則否。</p>
<hr>  
