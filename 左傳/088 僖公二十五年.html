<h5>左傳</h5>　　　<span class="style11">僖公二十五年</span>
<hr>
<p>【經】</p>
<p>二十有五年春王正月丙午，衛侯燬滅邢。</p>
<p>夏四月癸酉，衛侯燬卒。</p>
<p>宋蕩伯姬來逆婦。宋殺其大夫。</p>
<p>秋，楚人圍陳，納頓子于頓。</p>
<p>葬衛文公。</p>
<p>冬十有二月癸亥，公會衛子、莒慶盟于洮。</p>
<p>【傳】</p>
<p>二十五年春，衛人伐邢，二禮從國子巡城，掖以赴外，殺之。正月丙午，衛侯燬滅邢，同姓也，故名。禮至為銘曰：「余掖殺國子，莫余敢止。」</p>
<p>秦伯師于河上，將納王。狐偃言於晉侯曰：「求諸侯莫如勤王。諸侯信之，且大義也。繼文之業，而信宣於諸侯，今為可矣。」使卜偃卜之，曰：「吉。遇黃帝戰于阪泉之兆。」公曰：「吾不堪也。」對曰：「周禮未改。今之王，古之帝也。」公曰：「筮之。」筮之，遇《大有》之《睽》，曰：「吉。遇『公用享于天子』之卦。戰克而王饗，吉孰大焉？且是卦也，天為澤以當日，天子降心以逆公，不亦可乎？《大有》去《睽》而復，亦其所也。」晉侯辭秦師而下。三月甲辰，次于陽樊。右師圍溫，左師逆王。</p>
<p>夏四月丁巳，王入于王城，取大叔于溫，殺之于隰城。戊午，晉侯朝王，王饗醴，命之宥。請隧，弗許，曰：「王章也。未有代德，而有二王，亦叔父之所惡也。」與之陽樊、溫、原、欑茅之田。晉於是始啟南陽。陽樊不服，圍之。蒼葛呼曰：「德以柔中國，邢以威四夷，宜吾不敢服也。此，誰非王之親姻，其俘之也？」乃出其民。</p>
<p>秋，秦、晉伐鄀。楚鬬克、屈禦寇以申、息之師戍商密。秦人過析，隈入而係輿人，以圍商密，昏而傅焉。宵，坎血加書，偽與子儀、子邊盟者。商密人懼曰：「秦取析矣，戍人反矣。」乃降秦師。秦師囚申公子儀、息公子邊以歸。楚令尹子玉追秦師，弗及，遂圍陳，納頓子于頓。</p>
<p>冬，晉侯圍原，命三日之糧。原不降，命去之。諜出，曰：「原將降矣！」軍吏以告，曰：「請待之。」公曰：「信，國之寶也，民之所庇也，得原失信，何以庇之？所亡滋多。」退一舍而原降。遷原伯貫于冀。趙衰為原大夫，狐溱為溫大夫。</p>
<p>衛人平莒于我，十二月，盟于洮，脩衛文公之好，且及莒平也。</p>
<p>晉侯問原守於寺人勃鞮，對曰：「昔趙衰以壺飧從，徑，餒而弗食。」故使處原。</p>
<hr>  
