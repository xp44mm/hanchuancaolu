<h5>左傳</h5>　　　<span class="style11">襄公十八年</span>
      <hr>
 
  <p>【經】</p><p>十有八年春，白狄來。</p><p>夏，晉人執衛行人石買。</p><p>秋，齊師伐我北鄙。
  </p><p>冬十月，公會晉侯、宋公、衛侯、鄭伯、曹伯、莒子、邾子、滕子、薛伯、杞伯、小邾子同圍齊。</p>
  <p>曹伯負芻卒于師。</p><p>楚公子午帥師伐鄭。</p>
  <p>【傳】</p>
  <p>十八年春，白狄始來。</p>
  <p>夏，晉人執衛行人石買于長子，執孫蒯于純留，為曹故也。</p>
  <p>秋，齊侯伐我北鄙。中行獻子將伐齊，夢與厲公訟，弗勝。公以戈擊之，首隊于前，跪而戴之，奉之以走，見梗陽之巫皋。他日見諸道，與之言，同。巫曰：「今茲主必死。若有事于東方，則可以逞。」獻子許諾。晉侯伐齊，將濟河，獻子以朱絲繫玉二瑴，而禱曰：「齊環怙恃其險，負其眾庶，棄好背盟，陵虐神主。曾臣彪將率諸侯以討焉，其官臣偃實先後之。苟捷有功，無作神羞，官臣偃無敢復濟。唯爾有神裁之。」沈玉而濟。</p>
  <p>冬十月，會于魯濟，尋湨梁之言，同伐齊。齊侯禦諸平陰，塹防門而守之，廣里。夙沙衛曰：「不能戰，莫如守險。」弗聽。諸侯之士門焉，齊人多死。范宣子告析文子曰：「吾知子，敢匿情乎？魯人、莒人皆請以車千乘，自其鄉入，既許之矣。若入，君必失國。子盍圖之？」子家以告公，公恐。晏嬰聞之曰：「君固無勇，而又聞是，弗能久矣。」齊侯登巫山以望晉師。晉人使司馬斥山澤之險，雖所不至，必旆而疏陳之。使乘車者左實右偽，以旆先，輿曳柴而從之。齊侯見之，畏其眾也，乃脫歸。丙寅晦，齊師夜遁。師曠告晉侯曰：「鳥烏之聲樂，齊師其遁。」邢伯告中行伯曰：「有班馬之聲，齊師其遁。」叔向告晉侯曰：「城上有烏，齊師其遁。」</p>
  <p>十一月丁卯朔，入平陰，遂從齊師。夙沙衛連大車以塞隧而殿。殖綽、郭最曰：「子殿國師，齊之辱也。子姑先乎！」乃代之殿。衛殺馬于隘以塞道。晉州綽及之，射殖綽，中肩，兩矢夾脰，曰：「止，將為三軍獲；不止，將取其衷。」顧曰：「為私誓。」州綽曰：「有如日。」乃弛弓而自後縛之。其右具丙，亦舍兵而縛郭最，皆衿甲面縛，坐于中軍之鼓下。</p>
  <p>晉人欲逐歸者，魯、衛請攻險。己卯，荀偃、士匄以中軍克京茲。乙酉，魏絳、欒盈以下軍克邿，趙武、韓起以上軍圍盧，弗克。十二月戊戌，及秦周，伐雍門之萩。范鞅門于雍門，其御追喜，以戈殺犬于門中。孟莊子斬其橁，以為公琴。己亥，焚雍門及西郭、南郭。劉難、士弱率諸侯之師焚申池之竹木。壬寅，焚東郭、北郭。范鞅門于揚門。州綽門于東閭，左驂迫，還于門中，以枚數闔。</p>
  <p>齊侯駕，將走郵棠。大子與郭榮扣馬曰：「師速而疾，略也。將退矣，君何懼焉？且社稷之主不可以輕，輕則失眾。君必待之。」將犯之。大子抽劍斷鞅，乃止。甲辰，東侵及濰，南及沂。</p>
  <p>鄭子孔欲去諸大夫，將叛晉而起楚師以去之。使告子庚，子庚弗許。楚子聞之，使楊豚尹宜告子庚曰：「國人謂不穀主社稷而不出師，死不從禮。不穀即位，于今五年，師徒不出，人其以不穀為自逸，而忘先君之業矣。大夫圖之，其若之何？」子庚歎曰：「君王其謂午懷安乎？吾以利社稷也。」見使者，稽首而對曰：「諸侯方睦于晉，臣請嘗之。若可，君而繼之。不可，收師而退，可以無害，君亦無辱。」</p>
  <p>子庚帥師治兵于汾。于是子蟜、伯有、子張從鄭伯伐齊，子孔、子展、子西守。二子知子孔之謀，完守入保，子孔不敢會楚師。楚師伐鄭，次于魚陵。右師城上棘，遂涉穎，次于旃然。蒍子馮、公子格率銳師侵費滑、胥靡、獻于、雍梁，右回梅山，侵鄭東北，至于蟲牢而反。子庚門于純門，信于城下而還，涉于魚齒之下，甚雨及之。楚師多凍，役徒幾盡。晉人聞有楚師，師曠曰：「不害。吾驟歌北風，又歌南風，南風不競，多死聲。楚必無功。」董叔曰：「天道多在西北。南師不時，必無功。」叔向曰：「在其君之德也。」</p>
  <hr>
  