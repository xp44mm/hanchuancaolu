<h5>左傳</h5>　　　<span class="style11">定公十二年</span>
      <hr>
 
  <p>【經】</p><p>十有二年春，薛伯定卒。</p><p>夏，葬薛襄公。</p><p>叔孫州仇帥師墮郈。</p><p>衛公孟彄帥師伐曹。</p><p>季孫斯、仲孫何忌帥師墮費。</p><p>秋，大雩。</p><p>冬十月癸亥，公會齊侯盟于黃。</p><p>十有一月丙寅朔，日有食之。</p><p>公至自黃。</p><p>十有二月，公圍成。</p><p>公至自圍成。</p>
  <p>【傳】</p>
  <p>十二年夏，衛公孟彄伐曹，克郊。還，滑羅殿。未出，不退於列。其御曰：「殿而在列，其為無勇乎？」羅曰：「與其素厲，寧為無勇。」</p>
  <p>仲由為季氏宰，將墮三都，於是叔孫氏墮郈。季氏將墮費，公山不狃、叔孫輒帥費人以襲魯。公與三子入于季氏之宮，登武子之臺。費人攻之，弗克。入及公側，仲尼命申句須、樂頎下，伐之，費人北。國人追之，敗諸姑蔑。二子奔齊，遂墮費。</p>
  <p>將墮成，公斂處父謂孟孫：「墮成，齊人必至于北門。且成，孟氏之保障也。無成，是無孟氏也。子偽不知，我將不墜。」</p>
  <p>冬十二月，公圍成，弗克。</p>
  <hr>
  