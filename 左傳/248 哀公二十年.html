<h5>左傳</h5>　　　<span class="style11">哀公二十年</span>
      <hr>
 
  <p>【傳】</p>
  <p>二十年春，齊人來徵會。夏，會于廩丘，為鄭故，謀伐晉。鄭人辭諸諸侯。秋，師還。</p>
  <p>吳公子慶忌驟諫吳子，曰：「不改，必亡。」弗聽。出居于艾，遂適楚。聞越將伐吳，冬，請歸平越，遂歸。欲除不忠者以說于越，吳人殺之。</p>
  <p>十一月，越圍吳，趙孟降於喪食。楚隆曰：「三年之喪，親暱之極也，主又降之，無乃有故乎！」趙孟曰：「黃池之役，先主與吳王有質，曰：『好惡同之。』今越圍吳，嗣子不廢舊業而敵之，非晉之所能及也，吾是以為降。」楚隆曰：「若使吳王知之，若何？」趙孟曰：「可乎？」隆曰：「請嘗之。」乃往，先造于越軍，曰：「吳犯間上國多矣，聞君親討焉，諸夏之人莫不欣喜，唯恐君志之不從，請入視之。」許之。告于吳王曰：「寡君之老無恤使陪臣隆，敢展謝其不共：黃池之役，君之先臣志父得承齊盟，曰：『好惡同之。』今君在難，無恤不敢憚勞，非晉國之所能及也，使陪臣敢展布之。」王拜稽首曰：「寡人不佞，不能事越，以為大夫憂，拜命之辱。」與之一簞珠，使問趙孟，曰：「句踐將生憂寡人，寡人死之不得矣。」王曰：「溺人必笑，吾將有問也，史黯何以得為君子？」對曰：「黯也進不見惡，退無謗言。」王曰：「宜哉。」</p>
  <hr>
  