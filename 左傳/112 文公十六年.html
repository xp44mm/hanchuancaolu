<h5>左傳</h5>　　　<span class="style11">文公十六年</span>
      <hr>
 
  <p>【經】</p><p>十有六年春，季孫行父會齊侯于陽穀，齊侯弗及盟。</p><p>夏五月，公四不視朔。</p><p>六月戊辰，公子遂及齊侯盟于郪丘。</p><p>秋八月辛未，夫人姜氏薨。</p><p>毀泉臺。</p><p>楚人、秦人、巴人滅庸。</p><p>冬十有一月，宋人弒其君杵臼。
  </p><p>【傳】</p>
  <p>十六年春王正月，及齊平。公有疾，使季文子會齊侯于陽穀。請盟，齊侯不肯，曰：「請俟君間。」</p>
  <p>夏五月，公四不視朔，疾也。公使襄仲納賂于齊侯，故盟于郪丘。</p>
  <p>有蛇自泉宮出，入于國，如先君之數。秋，八月辛未，聲姜薨。毀泉臺。</p>
  <p>楚大饑，戎伐其西南，至于阜山，師于大林。又伐其東南，至于陽丘，以侵訾枝。庸人帥羣蠻以叛楚。麇人率百濮聚於選，將伐楚。於是申、息之北門不啟。楚人謀徙於阪高。蒍賈曰：「不可。我能往，寇亦能住，不如伐庸。夫麇與百濮，謂我饑不能師，故伐我也。若我出師，必懼而歸。百濮離居，將各走其邑，誰暇謀人？」乃出師，旬有五日，百濮乃罷。</p>
  <p>自廬以往，振廩同食。次于句澨。使廬戢黎侵庸，及庸方城。庸人逐之，囚子揚窗。三宿而逸，曰：「庸師眾，羣蠻聚焉，不如復大師，且起王卒，會而後進。」師叔曰：「不可。姑又與之遇以驕之。彼驕我怒，而後可克。先君蚡冒所以服陘隰也。」又與之遇，七遇皆北，唯裨、鯈、魚人實逐之。庸人曰：「楚不足與戰矣。」遂不設備。</p>
  <p>楚子乘馹，會師于臨品，分為二隊。子越自石溪，子貝自仞，以伐庸。秦人、巴人從楚師。羣蠻從楚子盟。遂滅庸。</p>
  <p>宋公子鮑禮於國人，宋饑，竭其粟而貸之。年自七十以上，無不饋詒也，時加羞珍異。無日不數於六卿之門。國之材人，無不事也，親自桓以下，無不恤也。公子鮑美而艷，襄夫人欲通之，而不可，乃助之施。昭公無道，國人奉公子鮑以因夫人。</p>
  <p>於是華元為右師，公孫友為左師，華耦為司馬，鱗鱹為司徒，蕩意諸為司城，公子朝為司寇。初，司城蕩卒，公孫壽辭司城，請使意諸為之。既而告人曰：「君無道，吾官近，懼及焉。棄官，則族無所庇。子，身之貳也，姑紓死焉。雖亡子，猶不亡族。」既，夫人將使公田孟諸而殺之。公知之，盡以寶行。蕩意諸曰：「盍適諸侯？」公曰：「不能其大夫至于君祖母以及國人，諸侯誰納我？且既為人君，而又為人臣，不如死。」盡以其寶賜左右而使行。夫人使謂司城去公，對曰：「臣之而逃其難，若後君何？」冬，十一月甲寅，宋昭公將田孟諸，未至，夫人王姬使帥甸攻而殺之。蕩意諸死之。書曰「宋人弒其君杵臼」，君無道也。</p>
  <p>文公即位，使母弟須為司城。華耦卒，而使蕩虺為司馬。</p>
  <hr>
  