<h5>左傳</h5>　　　<span class="style11">僖公十年</span>
<hr>
<p>【經】</p>
<p>十年春王正月，公如齊。</p>
<p>狄滅溫，溫子奔衛。</p>
<p>晉里克弒其君卓及其大夫荀息。</p>
<p>夏，齊侯、許男伐北戎。</p>
<p>晉殺其大夫里克。</p>
<p>秋七月。</p>
<p>冬，大雨雪。</p>
<p>【傳】</p>
<p>十年春，狄滅溫，蘇子無信也。蘇子叛王即狄，又不能於狄，狄人伐之，王不救，故滅。蘇子奔衛。</p>
<p>夏四月，周公忌父、王子黨會齊隰朋立晉侯。晉侯殺里克以說。將殺里克，公使謂之曰：「微子，則不及此。雖然，子殺二君與一大夫，為子君者，不亦難乎？」對曰：「不有廢也，君何以興？欲加之罪，其無辭乎？臣聞命矣。」伏劍而死。於是丕鄭聘於秦，且謝緩賂，故不及。</p>
<p>晉侯改葬共大子。秋，狐突適下國，遇大子，大子使登，僕，而告之曰：「夷吾無禮，余得請於帝矣。將以晉畀秦，秦將祀余。」對曰：「臣聞之，神不歆非類，民不祀非族。君祀無乃殄乎？且民何罪？失刑、乏祀，君其圖之。」君曰：「諾。吾將復請。七日，新城西偏，將有巫者而見我焉。」許之，遂不見。及期而往，告之曰：「帝許我罰有罪矣，敝於韓。」</p>
<p>丕鄭之如秦也，言於秦伯曰：「呂甥、郤稱、冀芮實為不從，若重問以召之，臣出晉君，君納重耳，蔑不濟矣。」</p>
<p>冬，秦伯使泠至報問，且召三子。郤芮曰：「幣重而言甘，誘我也。」遂殺丕鄭、祁舉及七輿大夫：左行共華、右行賈華、叔堅、騅歂、纍虎、特宮、山祁，皆里、丕之黨也。丕豹奔秦，言於秦伯曰：「晉侯背大主而忌小怨，民弗與也，伐之，必出。」公曰：「失眾，焉能殺？違禍，誰能出君？」</p>
<hr>  
