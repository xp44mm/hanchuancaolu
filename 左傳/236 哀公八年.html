<h5>左傳</h5>　　　<span class="style11">哀公八年</span>
      <hr>
 
  <p>【經】<br>
    八年春王正月，宋公入曹，以曹伯陽歸。<br>
    吳伐我。<br>
    夏，齊人取讙及闡。<br>
    歸邾子益于邾。<br>
    秋七月。<br>
    冬十有二月癸亥，杞伯過卒。<br>
    齊人歸讙及闡。</p>
  <p>【傳】</p>
  <p>八年春，宋公伐曹將還，褚師子肥殿。曹人詬之，不行，師待之。公聞之，怒，命反之，遂滅曹，執曹伯及司城彊以歸，殺之。</p>
  <p>吳為邾故，將伐魯，問於叔孫輒。叔孫輒對曰：「魯有名而無情，伐之，必得志焉。」退而告公山不狃。公山不狃曰：「非禮也。君子違，不適讎國。未臣而有伐之，奔命焉，死之可也。所託也則隱。且夫人之行也，不以所惡廢鄉。今子以小惡而欲覆宗國，不亦難乎？若使子率，子必辭。王將使我。」子張疾之。王問於子洩，對曰：「魯雖無與立，必有與斃；諸侯將救之，未可以得志焉。晉與齊、楚輔之，是四讎也。夫魯，齊、晉之脣，脣亡齒寒，君所知也。不救何為？」</p>
  <p>三月，吳伐我，子洩率，故道險，從武城。初，武城人或有因於吳竟田焉，拘鄫謁之漚菅者，曰：「何故使吾水滋？」及吳師至，拘者道之以伐武城，克之。王犯嘗為之宰，澹臺子羽之父好焉，國人懼。懿子謂景伯：「若之何？」對曰：「吳師來，斯與之戰，何患焉？且召之而至，又何求焉？」吳師克東陽而進，舍於五梧。明日，舍於蠶室。公賓庚、公甲叔子與戰于夷，獲叔子與析朱鉏，獻於王，王曰：「此同車，必使能，國未可望也。」明日，舍于庚宗，遂次于泗上。微虎欲宵攻王舍，私屬徒七百人三踊於幕庭，卒三百人，有若與焉。及稷門之內，或謂季孫曰：「不足以害吳，而多殺國士，不如已也。」乃止之。吳子聞之，一夕三遷。</p>
  <p>吳人行成，將盟，景伯曰：「楚人圍宋，易子而食，析骸而爨，猶無城下之盟。我未及虧，而有城下之盟，是棄國也。吳輕而遠，不能久，將歸矣，請少待之。」弗從。景伯負載，造於萊門。乃請釋子服何於吳，吳人許之，以王子姑曹當之，而後止。吳人盟而還。</p>
  <p>齊悼公之來也，季康子以其妹妻之，即位而逆之。季魴侯通焉，女言其情，弗敢與也。齊侯怒。夏五月，齊鮑牧帥師伐我，取讙及闡。</p>
  <p>或譖胡姬於齊侯曰：「安孺子之黨也。」六月，齊侯殺胡姬。</p>
  <p>齊侯使如吳請師，將以伐我，乃歸邾子。邾子又無道，吳子使大宰子餘討之，囚諸樓臺，栫之以棘。使諸大夫奉大子革以為政。</p>
  <p>秋，及齊平。九月，臧賓如如齊涖盟。齊閭丘明來涖盟，且逆季姬以歸，嬖。</p>
  <p>鮑牧又謂群公子曰：「使女有馬千乘乎？」公子愬之。公謂鮑子：「或譖子，子姑居於潞以察之。若有之，則分室以行；若無之，則反子之所。」出門，使以三分之一行；半道，使以二乘；及潞，麇之以入，遂殺之。</p>
  <p>冬十二月，齊人歸讙及闡，季姬嬖故也。</p>
  <hr>
  