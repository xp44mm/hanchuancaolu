<h5>左傳</h5>　　　<span class="style11">哀公二十四年</span>
      <hr>
 
  <p>【傳】</p>
  <p>二十四年夏四月，晉侯將伐齊，使來乞師，曰：「昔臧文仲以楚師伐齊，取榖；宣叔以晉師伐齊，取汶陽。寡君欲徼福於周公，願乞靈於臧氏。」臧石帥師會之，取廩丘。軍吏令繕，將進。萊章曰：「君卑政暴，往歲克敵，今又勝都。天奉多矣，又焉能進？是躗言也。役將班矣！」晉師乃還。餼臧石牛，大史謝之，曰：「以寡君之在行，牢禮不度，敢展謝之。」</p>
  <p>邾子又無道，越人執之以歸，而立公子何。何亦無道。</p>
  <p>公子荊之母嬖，將以為夫人，使宗人釁夏獻其禮。對曰：「無之。」公怒曰：「女為宗司，立夫人，國之大禮也，何故無之？」對曰：「周公及武公娶於薛，孝、惠娶於商，自桓以下娶於齊，此禮也則有。若以妾為夫人，則固無其禮也。」公卒立之，而以荊為大子，國人始惡之。</p>
  <p>閏月，公如越，得大子適郢，將妻公而多與之地。公孫有山使告于季孫，季孫懼，使因大宰嚭而納賂焉，乃止。</p>
  <hr>
  