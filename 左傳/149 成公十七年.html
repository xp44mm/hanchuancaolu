<h2>成公十七年</h2>
<p>【經】</p>
<p>十有七年春，衛北宮括帥師侵鄭。</p>
<p>夏，公會尹子、單子、晉侯、齊侯、宋公、衛侯、曹伯、邾人伐鄭。</p>
<p>六月乙酉，同盟于柯陵。</p>
<p>秋，公至自會。</p>
<p>齊高無咎出奔莒。</p>
<p>九月辛丑，用郊。</p>
<p>晉侯使荀罃來乞師。</p>
<p>冬，公會單子、晉侯、宋公、衛侯、曹伯、齊人、邾人伐鄭。</p>
<p>十有一月，公至自伐鄭。</p>
<p>壬申，公孫嬰齊卒于貍脤。</p>
<p>十有二月丁巳朔，日有食之。</p>
<p>邾子貜且卒。</p>
<p>晉殺其大夫郤錡、郤犨、郤至。</p>
<p>楚人滅舒庸。</p>
<p>【傳】</p>
<p>十七年春王正月，鄭子駟侵晉虛、滑。衛北宮括救晉侵鄭，至于高氏。夏五月，鄭大子髡頑、侯獳為質于楚，楚公子成、公子寅戍鄭。</p>
<p>公會尹武公、單襄公及諸侯伐鄭，自戲童至于曲洧。</p>
<p>晉范文子反自鄢陵，使其祝宗祈死，曰：「君驕侈而克敵，是天益其疾也，難將作矣。愛我者惟祝我，使我速死，無及于難，范氏之福也。」六月戊辰，士燮卒。</p>
<p>乙酉，同盟于柯陵，尋戚之盟也。</p>
<p>楚子重救鄭，師于首止。諸侯還。</p>
<p>齊慶克通于聲孟子，與婦人蒙衣乘輦而入于閎。鮑牽見之，以告國武子，武子召慶克而謂之。慶克久不出，而告夫人曰：「國子謫我！」夫人怒。國子相靈公以會，高、鮑處守。及還，將至，閉門而索客。孟子訴之曰：「高、鮑將不納君，而立公子角，國子知之。」秋七月壬寅，刖鮑牽而逐高無咎。無咎奔莒，高弱以盧叛。齊人來召鮑國而立之。初，鮑國去鮑氏而來為施孝叔臣。施氏卜宰，匡句須吉。施氏之宰，有百室之邑。與匡句須邑，使為宰，以讓鮑國而致邑焉。施孝叔曰：「子實吉。」對曰：「能與忠良，吉孰大焉？」鮑國相施氏忠，故齊人取以為鮑氏後。仲尼曰：「鮑莊子之知不如葵，葵猶能衛其足。」</p>
<p>冬，諸侯伐鄭。十月庚午，圍鄭。楚公子申救鄭，師于汝上。十一月，諸侯還。</p>
<p>初，聲伯夢涉洹，或與己瓊瑰，食之，泣而為瓊瑰，盈其懷，從而歌之曰：「濟洹之水，贈我以瓊瑰。歸乎歸乎！瓊瑰盈吾懷乎！」懼不敢占也。還自鄭，壬申，至于貍脤而占之，曰：「余恐死，故不敢占也。今眾繁，而從余三年矣，無傷也。」言之，之莫而卒。</p>
<p>齊侯使崔杼為大夫，使慶克佐之，帥師圍盧。國佐從諸侯圍鄭，以難請而歸。遂如盧師，殺慶克，以穀叛。齊侯與之盟于徐關而復之。十二月，盧降。使國勝告難于晉，待命于清。</p>
<p>晉厲公侈，多外嬖。反自鄢陵，欲盡去群大夫而立其左右。胥童以胥克之廢也，怨郤氏，而嬖于厲公。郤錡奪夷陽五田，五亦嬖于厲公。郤犨與長魚矯爭田，執而梏之，與其父母妻子同一轅。既，矯亦嬖于厲公。欒書怨郤至，以其不從己而敗楚師也，欲廢之。使楚公子茷告公曰：「此戰也，郤至實召寡君，以東師之未至也，與軍帥之不具也，曰：『此必敗，吾因奉孫周以事君。』」公告欒書。書曰：「其有焉！不然，豈其死之不恤，而受敵使乎？君盍嘗使諸周而察之？」郤至聘于周，欒書使孫周見之。公使覘之，信。遂怨郤至。</p>
<p>厲公田，與婦人先殺而飲酒，後使大夫殺。郤至奉豕，寺人孟張奪之，郤至射而殺之。公曰：「季子欺余！」厲公將作難，胥童曰：「必先三郤，族大多怨。去大族，不偪；敵多怨，有庸。」公曰：「然。」郤氏聞之，郤錡欲攻公，曰：「雖死，君必危。」郤至曰：「人所以立，信、知、勇也。信不叛君，知不害民，勇不作亂。失茲三者，其誰與我？死而多怨，將安用之？君實有臣而殺之，其謂君何？我之有罪，吾死後矣。若殺不辜，將失其民，欲安，得乎？待命而已。受君之祿，是以聚黨。有黨而爭命，罪孰大焉？」壬午，胥童、夷羊五帥甲八百，將攻郤氏。長魚矯請無用眾，公使清沸魋助之，抽戈結衽，而偽訟者。三郤將謀于榭，矯以戈殺駒伯、苦成叔于其位。溫季曰：「逃威也。」遂趨。矯及諸其車，以戈殺之。皆尸諸朝。</p>
<p>胥童以甲劫欒書、中行偃于朝。矯曰：「不殺二子，憂必及君。」公曰：「一朝而尸三卿，余不忍益也。」對曰：「人將忍君。臣聞亂在外為姦，在內為軌。御姦以德，御軌以刑。不施而殺，不可謂德；臣偪而不討，不可謂刑。德刑不立，姦軌並至，臣請行。」遂出奔狄。公使辭于二子，曰：「寡人有討于郤氏，郤氏既伏其辜矣，大夫無辱，其復職位。」皆再拜稽首曰：「君討有罪，而免臣于死，君之惠也。二臣雖死，敢忘君德？」乃皆歸。公使胥童為卿。</p>
<p>公遊于匠麗氏，欒書、中行偃遂執公焉。召士匄，士匄辭。召韓厥，韓厥辭曰：「昔吾畜于趙氏，孟姬之讒，吾能違兵。古人有言曰：『殺老牛莫之敢尸。』而況君乎？二三子不能事君，焉用厥也！」</p>
<p>舒庸人以楚師之敗也，道吳人圍巢，伐駕，圍釐、虺，遂恃吳而不設備。楚公子櫜師襲舒庸，滅之。</p>
<p>閏月乙卯晦，欒書、中行偃殺胥童。民不與郤氏，胥童道君為亂，故皆書曰「晉殺其大夫。」</p>