<h5>左傳</h5>　　　<span class="style11">襄公八年</span>
      <hr>
 
  <p>【經】</p><p>八年春王正月，公如晉。</p><p>夏，葬鄭僖公。</p><p>鄭人侵蔡，獲蔡公子燮。</p><p>季孫宿會晉侯、鄭伯、齊人、宋人、衛人、邾人于邢丘。</p><p>公至自晉。</p><p>莒人伐我東鄙。</p><p>秋九月，大雩。</p><p>冬，楚公子貞帥師伐鄭。</p><p>晉侯使士匄來聘。
  </p><p>【傳】</p>
  <p>八年春，公如晉朝，且聽朝聘之數。</p>
  <p>鄭群公子以僖公之死也，謀子駟。子駟先之。夏四月庚辰，辟殺子狐、子熙、子侯、子丁。孫擊、孫惡出奔衛。</p>
  <p>庚寅，鄭子國、子耳侵蔡，獲蔡司馬公子燮。鄭人皆喜，唯子產不順，曰：「小國無文德而有武功，禍莫大焉。楚人來討，能勿從乎？從之，晉師必至。晉、楚伐鄭，自今鄭國不四五年，弗得寧矣。」子國怒之曰：「爾何知？國有大命，而有正卿。童子言焉，將為戮矣！」</p>
  <p>五月甲辰，會于邢丘，以命朝聘之數，使諸侯之大夫聽命。季孫宿、齊高厚、宋向戌、衛甯殖、邾大夫會之。鄭伯獻捷于會，故親聽命。大夫不書，尊晉侯也。</p>
  <p>莒人伐我東鄙，以疆鄫田。</p>
  <p>秋九月，大雩，旱也。</p>
  <p>冬，楚子囊伐鄭，討其侵蔡也。子駟、子國、子耳欲從楚，子孔、子蟜、子展欲待晉。子駟曰：「《周詩》有之曰：『俟河之清，人壽幾何？兆云詢多，職競作羅。』謀之多族，民之多違，事滋無成。民急矣，姑從楚以紓吾民。晉師至，吾又從之。敬共幣帛，以待來者，小國之道也。犧牲玉帛，待于二竟，以待彊者，而庇民焉。寇不為害，民不罷病，不亦可乎？」子展曰：「小所以事大，信也。小國無信，兵亂日至，亡無日矣。五會之信，今將背之，雖楚救我，將安用之？親我無成，鄙我是欲，不可從也。不如待晉。晉君方明，四軍無闕，八卿和睦，必不棄鄭。楚師遼遠，糧食將盡，必將速歸，何患焉？舍之聞之：杖莫如信，完守以老楚，杖信以待晉，不亦可乎？」子駟曰：「《詩》云：『謀夫孔多，是用不集。發言盈庭，誰敢執其咎？如匪行邁謀，是用不得于道。』請從楚，騑也受其咎。」</p>
  <p>乃及楚平。使王子伯駢告于晉曰：「君命敝邑，修而車賦，儆而師徒，以討亂略。蔡人不從，敝邑之人，不敢寧處，悉索敝賦，以討于蔡，獲司馬燮，獻于邢丘。今楚來討曰：『女何故稱兵于蔡？』焚我郊保，馮陵我城郭。敝邑之眾，夫婦男女，不遑啟處，以相救也。翦焉傾覆，無所控告。民死亡者，非其父兄，即其子弟。夫人愁痛，不知所庇。民知窮困，而受盟于楚，孤也與其二三臣不能禁止，不敢不告。」知武子使行人子員對之曰：「君有楚命，亦不使一介行李告于寡君，而即安于楚。君之所欲也，誰敢違君？寡君將帥諸侯以見于城下。唯君圖之！」</p>
  <p>晉范宣子來聘，且拜公之辱，告將用師于鄭。公享之，宣子賦《摽有梅》。季武子曰：「誰敢哉！今譬于草木，寡君在君，君之臭味也。歡以承命，何時之有？」武子賦《角弓》。賓將出，武子賦《彤弓》。宣子曰：「城濮之役，我先君文公獻功于衡雍，受彤弓于襄王，以為子孫藏。匄也，先君守官之嗣也，敢不承命。」君子以為知禮。</p>
  <hr>
  