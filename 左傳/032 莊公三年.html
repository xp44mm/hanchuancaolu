<h5>左傳</h5>　　　<span class="style11">莊公三年</span>
<hr>
<p>【經】</p>
<p>三年春王正月，溺會齊師伐衛。</p>
<p>夏四月，葬宋莊公。</p>
<p>五月，葬桓王。</p>
<p>秋，紀季以酅入于齊。</p>
<p>冬，公次于滑。</p>
<p>【傳】</p>
<p>三年春，溺會齊師伐衛，疾之也。</p>
<p>夏五月，葬桓王，緩也。</p>
<p>秋，紀季以酅入于齊，紀於是乎始判。</p>
<p>冬，公次于滑，將會鄭伯，謀紀故也。鄭伯辭以難。凡師，一宿為舍，再宿為信，過信為次。</p>
<hr>  
