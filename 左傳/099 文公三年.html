<h5>左傳</h5>　　　<span class="style11">文公三年</span>
      <hr>
 
  <p>  【經】<br>
    三年春王正月，叔孫得臣會晉人、宋人、陳人、衛人、鄭人伐沈。沈潰。<br>
    夏五月，王子虎卒。<br>
    秦人伐晉。<br>
    秋，楚人圍江。雨螽於宋。<br>
    冬，公如晉。十有二月己巳，公及晉侯盟。晉陽處父帥師伐楚以救江。
  </p><p>【傳】</p>
  <p>三年春，莊叔會諸侯之師伐沈，以其服於楚也。沈潰。凡民逃其上曰潰，在上曰逃。</p>
  <p>衛侯如陳，拜晉成也。</p>
  <p>夏四月乙亥，王叔文公卒，來赴，弔如同盟，禮也。</p>
  <p>秦伯伐晉，濟河焚舟，取王官及郊。晉人不出，遂自茅津濟，封殽屍而還。遂霸西戎，用孟明也。君子是以知秦穆之為君也，舉人之周也，與人之壹也。孟明之臣也，其不解也，能懼思也；子桑之忠也，其知人也，能舉善也。《詩》曰：「于以采蘩？于沼于沚，于以用之？公侯之事」，秦穆有焉！「夙夜匪解，以事一人」，孟明有焉！「詒闕孫謀，以燕翼子」，子桑有焉。</p>
  <p>秋，雨螽于宋，隊而死也。</p>
  <p>楚師圍江，晉先僕伐楚以救江。</p>
  <p>冬，晉以江故告于周。王叔桓公、晉陽處父伐楚以救江，門于方城，遇息公子朱而還。</p>
  <p>晉人懼其無禮於公也，請改盟。公如晉，及晉侯盟。晉侯饗公，賦《菁菁者莪》。莊叔以公降拜，曰：「小國受命於大國，敢不慎儀？君貺之以大禮，何樂如之。抑小國之樂，大國之惠也。」晉侯降，辭。登，成拜。公賦《嘉樂》。</p>
  <hr>
  