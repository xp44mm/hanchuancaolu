<h5>左傳</h5>　　　<span class="style11">宣公二年</span>
<hr>
<p>【經】</p>
<p>二年春王二月壬子，宋華元帥師及鄭公子歸生帥師戰于大棘。宋師敗績，獲宋華元。</p>
<p>秦師伐晉。</p>
<p>夏，晉人、宋人、衛人、陳人侵鄭。</p>
<p>秋九月乙丑，晉趙盾弒其君夷臯。</p>
<p>冬十月乙亥，天王崩。</p>
<p>【傳】</p>
<p>二年春，鄭公子歸生受命于楚，伐宋。宋華元、樂呂御之。二月壬子，戰於大棘，宋師敗績。囚華元，獲樂呂，及甲車四百六十乘，俘二百五十人，馘百。狂狡輅鄭人，鄭人入於井，倒戟而出之，獲狂狡。君子曰：「失禮違命，宜其為禽也。戎，昭果毅以聽之之謂禮，殺敵為果，致果為毅。易之，戮也。」</p>
<p>將戰，華元殺羊食士，其御羊斟不與。及戰，曰：「疇昔之羊，子為政；今日之事，我為政。」與入鄭師，故敗。君子謂：「羊斟，非人也，以其私憾，敗國殄民，於是刑孰大焉？《詩》所謂『人之無良』者，其羊斟之謂乎！殘民以逞。」</p>
<p>宋人以兵車百乘、文馬百駟，以贖華元于鄭。半入，華元逃歸，立于門外，告而入。見叔牂，曰：「子之馬然也。」對曰：「非馬也，其人也。」既合而來奔。宋城，華元為植，巡功。城者謳曰：「睅其目，皤其腹，棄甲而復。于思于思，棄甲復來。」使其驂乘謂之曰：「牛則有皮，犀兕尚多，棄甲則那？」役人曰：「從其有皮，丹漆若何？」華元曰：「去之，夫其口眾我寡。」</p>
<p>秦師伐晉，以報崇也，遂圍焦。夏，晉趙盾救焦，遂自陰地及諸侯之師侵鄭，以報大棘之役。楚鬬椒救鄭，曰：「能欲諸侯而惡其難乎？」遂次于鄭，以待晉師。趙盾曰：「彼宗競于楚，殆將斃矣。姑益其疾。」乃去之。</p>
<p>晉靈公不君：厚斂以彫牆；從臺上彈人，而觀其辟丸也；宰夫胹熊蹯不熟，殺之，寘諸畚，使婦人載以過朝。趙盾、士季見其手，問其故，而患之。將諫，士季曰：「諫而不入，則莫之繼也。會請先，不入，則子繼之。」三進及溜，而後視之，曰：「吾知所過矣，將改之。」稽首而對曰：「人誰無過？過而能改，善莫大焉。《詩》曰：『靡不有初，鮮克有終。』夫如是，則能補過者鮮矣。君能有終，則社稷之固也，豈唯羣臣賴之？又曰：『袞職有闕，惟仲山甫補之。』能補過也。君能補過，袞不廢矣。」猶不改。宣子驟諫，公患之，使鉏麑賊之。晨往，寢門闢矣，盛服將朝，尚早，坐而假寐。麑退，歎而言曰：「不忘恭敬，民之主也。賊民之主，不忠。棄君之命，不信。有一于此，不如死也。」觸槐而死。秋，九月，晉侯飲趙盾酒，伏甲將攻之。其右提彌明知之，趨登曰：「臣侍君宴，過三爵，非禮也。」遂扶以下。公嗾夫獒焉，明搏而殺之。盾曰：「棄人用犬，雖猛何為？」鬥且出，提彌明死之。</p>
<p>初，宣子田於首山，舍于翳桑，見靈輙餓，問其病。曰：「不食三日矣。」食之，舍其半。問之，曰：「宦三年矣，未知母之存否，今近焉，請以遺之。」使盡之，而為之簞食與肉，寘諸橐以與之。既而與為公介，倒戟以禦公徒，而免之。問何故。對曰：「翳桑之餓人也。」問其名居，不告而退，遂自亡也。</p>
<p>乙丑，趙穿攻靈公於桃園。宣子未出山而復。太史書曰：「趙盾弒其君。」以示于朝。宣子曰：「不然。」對曰：「子為正卿，亡不越竟，反不討賊，非子而誰？」宣子曰：「嗚呼！詩曰『我之懷矣，自詒伊慼』，其我之謂矣！」孔子曰：「董孤，古之良史也，書法不隱。趙宣子，古之良大夫也，為法受惡。惜也，越竟乃免。」</p>
<p>宣子使趙穿逆公子黑臀于周，而立之。壬申，朝于武宮。</p>
<p>初，麗姬之亂，詛無畜羣公子，自是晉無公族。及成公即位，乃宦卿之適，而為之田，以為公族。又宦其餘子，以為餘子。其庶子為公行。晉於是有公族、餘子、公行。趙盾請以括為公族，曰：「君姬氏之愛子也。微君姬氏，則臣狄人也。」公許之。冬，趙盾為旄車之族，使屏季以其故族為公族大夫。</p>
<hr>  
