<h5>左傳</h5>　　　<span class="style11">莊公九年</span>
<hr>
<p>【經】</p>
<p>九年春，齊人殺無知。</p>
<p>公及齊大夫盟于蔇。</p>
<p>夏，公伐齊，納子糾。齊小白入于齊。</p>
<p>秋七月丁酉，葬齊襄公。</p>
<p>八月庚申，及齊師戰于乾時，我師敗績。</p>
<p>九月，齊人取子糾殺之。</p>
<p>冬，浚洙。</p>
<p>【傳】</p>
<p>九年春，雍廩殺無知。</p>
<p>公及齊大夫盟于蔇，齊無君也。</p>
<p>夏，公伐齊，納子糾。桓公自莒先入。</p>
<p>秋，師及齊師戰于乾時，我師敗績，公喪戎路，傳乘而歸。秦子、梁子以公旗辟于下道，是以皆止。</p>
<p>鮑叔帥師來言曰：「子糾，親也，請君討之。管、召，讎也，請受而甘心焉。」乃殺子糾于生竇，召忽死之。管仲請囚，鮑叔受之，及堂阜而稅之。歸而以告曰：「管夷吾治於高傒，使相可也。」公從之。</p>
<hr>  
