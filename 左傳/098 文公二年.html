<h5>左傳</h5>　　　<span class="style11">文公二年</span>
      <hr>
 
  <p>【經】</p><p>二年春王二月甲子，晉侯及秦師戰于彭衙，秦師敗績。</p><p>丁丑，作僖公主。</p><p>三月乙巳，及晉處父盟。</p><p>夏六月，公孫敖會宋公、陳侯、鄭伯、晉士縠盟于垂隴。</p><p>自十有二月不雨，至于秋七月。</p><p>八月丁卯，大事于大廟，躋僖公。</p><p>冬，晉人、宋人、陳人、鄭人伐秦。</p><p>公子遂如齊納幣。
  </p><p>【傳】</p>
  <p>二年春，秦孟明視帥師伐晉，以報殽之役。二月，晉侯禦之。先且居將中軍，趙衰佐之。王官無地御戎，狐鞫居為右。甲子，及秦師戰於彭衙。秦師敗績。晉人謂秦「拜賜之師」。</p>
  <p>戰於殽也，晉梁弘御戎，萊駒為右。戰之明日，晉襄公縛秦囚，使萊駒以戈斬之。囚呼，萊駒失戈，狼瞫取戈以斬囚，禽之以從公乘，遂以為右。箕之役，先軫黜之，而立續簡伯。狼瞫怒。其友曰：「盍死之？」瞫曰：「吾未獲死所。」其友曰：「吾與汝為難。」瞫曰；「《周志》有之：『勇則害上，不登于明堂。』死而不義，非勇也。共用之謂勇。吾以勇求右，無勇而黜，亦其所也。謂上不我知，黜而宜，乃知我矣。子姑待之。」及彭衙，既陳，以其屬馳秦師，死焉。晉師從之，大敗秦師。君子謂：「狼瞫於是乎君子。詩曰：『君子如怒，亂庶遄沮。』又曰：『王赫斯怒，爰整其旅。』怒不作亂，而以從師，可謂君子矣。」</p>
  <p>秦伯猶用孟明。孟明增脩國政，重施於民。趙成子言於諸大夫曰：「秦師又至，將必辟之，懼而增德，不可當也。詩曰：『毋念爾祖，聿脩厥德。』孟明念之矣。念德不怠，其可敵乎？」</p>
  <p>丁丑，作僖公主，書，不時也。</p>
  <p>晉人以公不朝，來討，公如晉。夏四月己巳，晉人使陽處父盟公以恥之。書曰「及晉處父盟」，以厭之也。適晉不書，諱之也。</p>
  <p>公未至，六月，穆伯會諸侯及晉司空士縠盟于垂隴，晉討衛故也。書士縠，堪其事也。陳侯為衛請成于晉，執孔達以說。</p>
  <p>秋八月丁卯，大事于大廟，躋僖公，逆祀也。於是夏父弗忌為宗伯，尊僖公，且明見曰：「吾見新鬼大，故鬼小。先大後小，順也。躋聖賢，明也。明、順，禮也。」</p>
  <p>君子以為失禮：禮無不順。祀，國之大事也，而逆之，可謂禮乎？子雖齊聖，不先父食久矣。故禹不先鯀，湯不先契，文、武不先不窋。宋祖帝乙，鄭祖厲王，猶上祖也。是以《魯頌》曰：「春秋匪解，享祀不忒，皇皇后帝，皇祖后稷。」君子曰：「禮，謂其后稷親而先帝也。」《詩》曰：「問我諸姑，遂及伯姊。」君子曰：「禮，謂其姊親而先姑也。」仲尼曰：「臧文仲，其不仁者三，不知者三。下展禽，廢六關，妾織蒲，三不仁也。作虛器，縱逆祀，祀爰居，三不知也。」</p>
  <p>冬，晉先且居、宋公子成、陳轅選、鄭公子歸生伐秦，取汪及彭衙而還，以報彭衙之役。卿不書，為穆公故，尊秦也，謂之崇德。</p>
  <p>襄仲如齊納幣，禮也。凡君即位，好舅甥，脩昬姻，娶元妃以奉粢盛，孝也。孝，禮之始也。</p>
  <hr>
  