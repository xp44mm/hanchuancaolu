<h5>左傳</h5>　　　<span class="style11">僖公二年</span>
<hr>
<p>【經】</p>
<p>二年春王正月，城楚丘。</p>
<p>夏五月辛巳，葬我小君哀姜。</p>
<p>虞師、晉師滅下陽。</p>
<p>秋九月，齊侯、宋公、江人、黃人盟于貫。</p>
<p>冬十月，不雨。</p>
<p>楚人侵鄭。
  </p>
<p>【傳】</p>
<p>二年春，諸侯城楚丘，而封衛焉。不書所會，後也。</p>
<p>晉荀息請以屈產之乘與垂棘之璧，假道於虞以伐虢。公曰：「是吾寶也。」對曰：「若得道於虞，猶外府也。」公曰：「宮之奇存焉。」對曰：「宮之奇之為人也，懦而不能強諫，且少長於君，君暱之，雖諫，將不聽。」乃使荀息假道於虞，曰：「冀為不道，入自顛軨，伐鄍三門。冀之既病。則亦唯君故。今虢為不道，保於逆旅，以侵敝邑之南鄙。敢請假道，以請罪于虢。」虞公許之，且請先伐虢。宮之奇諫，不聽，遂起師。夏，晉里克、荀息帥師會虞師，伐虢，滅下陽。先書虞，賄故也。</p>
<p>秋，盟于貫，服江、黃也。</p>
<p>齊寺人貂始漏師于多魚。</p>
<p>虢公敗戎于桑田。晉卜偃曰：「虢必亡矣。亡下陽不懼，而又有功，是天奪之鑒，而益其疾也。必易晉而不撫其民矣，不可以五稔。」</p>
<p>冬，楚人伐鄭，鬬章囚鄭聃伯。</p>
<hr>  
