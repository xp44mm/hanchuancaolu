<h2>僖公七年</h2>
<p>【經】</p>
<p>七年春，齊人伐鄭。</p>
<p>夏，小邾子來朝。</p>
<p>鄭殺其大夫申侯。</p>
<p>秋七月，公會齊侯、宋公、陳世子款、鄭世子華盟于甯母。</p>
<p>曹伯班卒。</p>
<p>公子友如齊。</p>
<p>冬葬曹昭公。</p>
<p>【傳】</p>
<p>七年春，齊人伐鄭。孔叔言於鄭伯曰：「諺有之曰：『心則不競，何憚於病？』既不能彊，又不能弱，所以斃也。國危矣！請下齊以救國。」公曰：「吾知其所由來矣！姑少待我。」對曰：「朝不及夕，何以待君？」</p>
<p>夏，鄭殺申侯以說于齊，且用陳轅濤塗之譖也。初，申侯，申出也，有寵於楚文王。文王將死，與之璧，使行，曰，「唯我知女，女專利而不厭，予取予求，不女疵瑕也。後之人將求多於女，女必不免。我死，女必速行。無適小國，將不女容焉。」既葬，出奔鄭，又有寵于厲公。子文聞其死也，曰：「古人有言曰，『知臣莫若君。』弗可改也已。」</p>
<p>秋，盟于甯母，謀鄭故也。管仲言於齊侯曰：「臣聞之，招攜以禮，懷遠以德，德禮不易，無人不懷。」齊侯脩禮於諸侯，諸侯官受方物。鄭伯使大子華聽命於會，言於齊侯曰：「洩氏、孔氏、子人氏三族，實違君命。若君去之以為成，我以鄭為內臣，君亦無所不利焉。」齊侯將許之。管仲曰：「君以禮與信屬諸侯，而以姦終之，無乃不可乎？子父不奸之謂禮，守命共時之謂信。違此二者，姦莫大焉。」公曰：「諸侯有討於鄭，未捷。今苟有釁，從之，不亦可乎？」對曰：「君若綏之以德，加之以訓，辭，而帥諸侯以討鄭，鄭將覆亡之不暇，豈敢不懼？若揔其罪人以臨之，鄭有辭矣，何懼？且夫合諸侯以崇德也，會而列姦，何以示後嗣？夫諸侯之會，其德刑禮義，無國不記。記姦之位，君盟替矣。作而不記，非盛德也。君其勿許，鄭必受盟。夫子華既為大子，而求介於大國，以弱其國，亦必不免。鄭有叔詹、堵叔、師叔三良為政，未可間也。」齊侯辭焉。子華由是得罪於鄭。</p>
<p>冬，鄭伯請盟於齊。</p>
<p>閏月，惠王崩。襄王惡大叔帶之難，懼不立，不發喪，而告難於齊。</p>