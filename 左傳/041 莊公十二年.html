<h5>左傳</h5>　　　<span class="style11">莊公十二年</span>
      <hr>
 
  <p>【經】</p><p>十有二年春王三月，紀叔姬歸于酅。</p><p>夏四月。</p><p>秋八月甲午，宋萬弒其君捷及其大夫仇牧。</p><p>十月，宋萬出奔陳。
  </p><p>【傳】</p>
  <p>十二年秋，宋萬弒閔公于蒙澤。遇仇牧于門，批而殺之。遇大宰督于東宮之西，又殺之。立子游。羣公子奔蕭。公子御說奔亳。南宮牛、猛獲帥師圍亳。</p>
  <p>冬十月，蕭叔大心及戴、武、宣、穆、莊之族以曹師伐之。殺南宮牛于師，殺子游于宋，立桓公。猛獲奔衛。南宮萬奔陳，以乘車輦其母，一日而至。</p>
  <p>宋人請猛獲于衛，衛人欲勿與，石祁子曰：「不可。天下之惡一也，惡於宋而保於我，保之何補？得一夫而失一國，與惡而棄好，非謀也。」衛人歸之。亦請南宮萬于陳，以賂。陳人使婦人飲之酒，而以犀革裹之。比及宋，手足皆見。宋人皆醢之。</p>
  <hr>
  