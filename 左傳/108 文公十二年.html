<h5>左傳</h5>　　　<span class="style11">文公十二年</span>
      <hr>
 
  <p>  【經】<br>
    十有二年春王正月，郕伯來奔。<br>
    杞伯來朝。<br>
    二月庚子，子叔姬卒。<br>
    夏，楚人圍巢。<br>
    秋，滕子來朝。<br>
    秦伯使術來聘。<br>
    冬十有二戊午，晉人、秦人戰于河曲。<br>
    季孫行父帥師城諸及鄆。
  </p><p>【傳】</p>
  <p>十二年春，郕伯卒，郕人立君。大子以夫鍾與郕邽來奔。公以諸侯逆之，非禮也。故書曰：「郕伯來奔。」不書地，尊諸侯也。</p>
  <p>杞桓公來朝，始朝公也。且請絕叔姬，而無絕昬，公許之。二月，叔姬卒，不言「杞」，絕也。書叔姬，言非女也。</p>
  <p>楚令尹大孫伯卒，成嘉為令尹。羣舒叛楚。夏，子孔執舒子平及宗子，遂圍巢。</p>
  <p>秋，滕昭公來朝，亦始朝公也。</p>
  <p>秦伯使西乞術來聘，且言將伐晉。襄仲辭玉，曰：「君不忘先君之好，照臨魯國，鎮撫其社稷，重之以大器，寡君敢辭玉。」對曰：「不腆敝器，不足辭也。」主人三辭。賓客曰：「寡君願徼福于周公、魯公以事君，不腆先君之敝器，使下臣致諸執事以為瑞節，要結好命，所以藉寡君之命，結二國之好，是以敢致之。」襄仲曰：「不有君子，其能國乎？國無陋矣。」厚賄之。</p>
  <p>秦為令狐之役故，冬，秦伯伐晉，取羈馬。晉人禦之，趙盾將中軍，荀林父佐之。郤缺為上軍，臾駢佐之。欒盾將下軍，胥甲佐之。范無恤御戎，以從秦師于河曲。臾駢曰：「秦不能久，請深壘固軍以待之。」從之。</p>
  <p>秦人欲戰，秦伯謂士會曰：「若何而戰？」對曰：「趙氏新出其屬曰臾駢，必實為此謀，將以老我師也。趙有側室曰穿，晉君之壻也，有寵而弱，不在軍事，好勇而狂，且惡臾駢之佐上軍也。若使輕者肆焉，其可。」秦伯以璧祈戰于河。</p>
  <p>十二月戊午，秦軍掩晉上軍，趙穿追之不及。反，怒曰：「裹糧坐甲，固敵是求，敵至不擊，將何俟焉？」軍吏曰：「將有待也。」穿曰：「我不知謀，將獨出。」乃以其屬出。宣子曰：「秦獲穿也，獲一卿矣。秦以勝歸，我何以報？」乃皆出戰，交綏。秦行人夜戒晉師曰：「兩君之士皆未憖也，明日請相見也。」臾駢曰：「使者目動而言肆，懼我也，將遁矣。薄諸河，必敗之。」胥甲、趙穿當軍門呼曰：「死傷未收而棄之，不惠也；不待期而薄人於險，無勇也。」乃止。秦師夜遁。後侵晉，入瑕。</p>
  <p>城諸及鄆，書，時也。</p>
  <hr>
  