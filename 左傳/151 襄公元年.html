<h2>襄公元年</h2>
<p>【經】</p>
<p>元年春王正月，公即位。</p>
<p>仲孫蔑會晉欒黶、宋華元、衛甯殖、曹人、莒人、邾人、滕人、薛人圍宋彭城。</p>
<p>夏，晉韓厥帥師伐鄭。仲孫蔑會齊崔杼、曹人、邾人、杞人次于鄫。</p>
<p>秋，楚公子壬夫帥師侵宋。</p>
<p>九月辛酉，天王崩。</p>
<p>邾子來朝。</p>
<p>冬，衛侯使公孫剽來聘。晉侯使荀罃來聘。</p>
<p>【傳】</p>
<p>元年春己亥，圍宋彭城。非宋地，追書也。于是為宋討魚石，故稱宋，且不登叛人也，謂之宋志。彭城降晉，晉人以宋五大夫在彭城者歸，寘諸瓠丘。齊人不會彭城，晉人以為討。二月，齊大子光為質于晉。</p>
<p>夏五月，晉韓厥、荀偃帥諸侯之師伐鄭，入其郛，敗其徒兵于洧上。于是東諸侯之師次于鄫，以待晉師。晉師自鄭以鄫之師侵楚焦、夷及陳。晉侯、衛侯次于戚，以為之援。</p>
<p>秋，楚子辛救鄭，侵宋呂、留。鄭子然侵宋，取犬丘。</p>
<p>九月，邾子來朝，禮也。</p>
<p>冬，衛子叔、晉知武子來聘，禮也。凡諸侯即位，小國朝之，大國聘焉，以繼好、結信、謀事、補闕，禮之大者也。</p>