<h5>左傳</h5>　　　<span class="style11">僖公二十六年</span>
      <hr>
 
  <p> 【經】<br>
    二十有六年春王正月，己未，公會莒子、衛甯速盟于向。<br>
    齊人侵我西鄙，公追齊師至酅，弗及。<br>
    夏，齊人伐我北鄙。<br>
    衛人伐齊。<br>
    公子遂如楚乞師。<br>
    秋，楚人滅夔，以夔子歸。<br>
    冬，楚人伐宋，圍緡。公以楚師伐齊，取穀。公至自伐齊。
  </p><p>【傳】</p>
  <p>二十六年春王正月，公會莒茲丕公、甯莊子盟于向，尋洮之盟也。</p>
  <p>齊師侵我西鄙，討是二盟也。</p>
  <p>夏，齊孝公伐我北鄙。衛人伐齊，洮之盟故也。公使展喜犒師，使受命于展禽。齊侯未入竟，展喜從之，曰：「寡君聞君親舉玉趾，將辱於敝邑，使下臣犒執事。」齊侯曰：「魯人恐乎？」對曰：「小人恐矣，君子則否。」齊侯曰：「室如縣罄，野無青草，何恃而不恐？」對曰：「恃先王之命。昔周公、大公股肱周室，夾輔成王。成王勞之，而賜之盟，曰：『世世子孫，無相害也。』載在盟府，大師職之。桓公是以糾合諸侯，而謀其不協，彌縫其闕，而匡救其災，昭舊職也。及君即位，諸侯之望曰：『其率桓之功。』我敝邑用不敢保聚，曰：『豈其嗣世九年，而棄命廢職？其若先君何？君必不然。』恃此以不恐。」齊侯乃還。</p>
  <p>東門襄仲、臧文仲如楚乞師，臧孫見子玉，而道之伐齊、宋，以其不臣也。</p>
  <p>夔子不祀祝融與鬻熊，楚人讓之，對曰：「我先王熊摯有疾，鬼神弗赦，而自竄于夔。吾是以失楚，又何祀焉？」秋，楚成得臣、鬬宜申帥師滅夔，以夔子歸。</p>
  <p>宋以其善於晉侯也，叛楚即晉。冬，楚令尹子玉、司馬子西帥師伐宋，圍緡。公以楚師伐齊，取穀。凡師，能左右之曰「以」。寘桓公子雍於穀，易牙奉之，以為魯援。楚申公叔侯戍之。桓公之子七人，為七大夫於楚。</p>
  <hr>
  