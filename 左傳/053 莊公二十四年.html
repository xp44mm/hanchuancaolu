<h2>莊公二十四年</h2>
<p>【經】</p>
<p>二十有四年春王三月，刻桓宮桷。</p>
<p>葬曹莊公。</p>
<p>夏，公如齊逆女。</p>
<p>秋，公至自齊。</p>
<p>八月丁丑，夫人姜氏入。</p>
<p>戊寅，大夫宗婦覿，用幣。</p>
<p>大水。</p>
<p>冬，戎侵曹。</p>
<p>曹羈出奔陳。</p>
<p>赤歸于曹。</p>
<p>郭公。</p>
<p>【傳】</p>
<p>二十四年春，刻其桷，皆非禮也。御孫諫曰：「臣聞之：『儉，德之共也；侈，惡之大也。』先君有共德，而君納諸大惡，無乃不可乎！」</p>
<p>秋，哀姜至。公使宗婦覿，用幣，非禮也。御孫曰：「男贄，大者玉帛，小者禽鳥，以章物也。女贄，不過榛栗棗脩，以告虔也。今男女同贄，是無別也。男女之別，國之大節也。而由夫人亂之，無乃不可乎！」</p>
<p>晉士蒍又與羣公子謀，使殺游氏之二子。士蒍告晉侯曰：「可矣。不過二年，君必無患。」</p>