<h5>左傳</h5>　　　<span class="style11">隱公九年</span>
      <hr>
 
  <p> 【經】<br>
    九年春，天子使南季來聘。<br>
    三月癸酉，大雨，震電。庚辰，大雨雪。<br>
    挾卒。<br>
    夏，城郎。<br>
    秋七月。<br>
    冬，公會齊侯于防。
  </p><p>【傳】</p>
  <p>九年春，王三月癸酉，大雨霖以震，書始也。庚辰，大雨雪，亦如之。書，時失也。凡雨，自三日以往為霖。平地尺為大雪。</p>
  <p>夏，城郎，書，不時也。</p>
  <p>宋公不王。鄭伯為王左卿士，以王命討之，伐宋。宋以入郛之役怨公，不告命。公怒，絕宋使。</p>
  <p>秋，鄭人以王命來告伐宋。</p>
  <p>冬，公會齊侯于防，謀伐宋也。</p>
  <p>北戎侵鄭，鄭伯禦之。患戎師，曰；「彼徒我車，懼其侵軼我也。」公子突曰：「使勇而無剛者，嘗寇而速去之。君為三覆以待之。戎輕而不整，貪而無親，勝不相讓，敗不相救。先者見獲必務進，進而遇覆必速奔，後者不救，則無繼矣。乃可以逞。」從之。</p>
  <p>戎人之前遇覆者奔，祝聃逐之。衷戎師，前後擊之，盡殪。戎師大奔。十一月甲寅，鄭人大敗戎師。</p>
  <hr>
  