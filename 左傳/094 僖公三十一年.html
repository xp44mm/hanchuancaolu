<h5>左傳</h5>　　　<span class="style11">僖公三十一年</span>
      <hr>
 
  <p>【經】</p><p>三十有一年春，取濟西田。</p><p>公子遂如晉。</p><p>夏四月，四卜郊，不從，乃免牲。猶三望。</p><p>秋七月。</p><p>冬，杞伯姬來求婦。</p><p>狄圍衛。十有二月，衛遷于帝丘。
  </p><p>【傳】</p>
  <p>三十一年春，取濟西田，分曹地也。使臧文仲往，宿於重館。重館人告曰：「晉新得諸侯，必親其共，不速行，將無及也。」從之，分曹地自洮以南，東傅于濟，盡曹地也。襄仲如晉，拜曹田也。</p>
  <p>夏四月，四卜郊，不從，乃免牲，非禮也。猶三望，亦非禮也。禮不卜常祀，而卜其牲、日。牛，卜日曰牲。牲成而卜郊，上怠慢也。望，郊之細也。不郊，亦無望可也。</p>
  <p>秋，晉蒐于清原，作五軍以禦狄。趙衰為卿。</p>
  <p>冬，狄圍衛，衛遷于帝丘。卜曰三百年。衛成公夢康叔曰：「相奪予享。」公命祀相。甯武子不可，曰：「鬼神非其族類，不歆其祀。杞、鄫何事？相之不享，於此久矣，非衛之罪也。不可以間成王、周公之命祀。請改祀命。」</p>
  <p>鄭洩駕惡公子瑕，鄭伯亦惡之，故公子瑕出奔楚。</p>
  <hr>
  