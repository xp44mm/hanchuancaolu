<h2>桓公十八年</h2>
<p>【經】</p>
<p>十有八年春王正月，公會齊侯于濼。公與夫人姜氏遂如齊。</p>
<p>夏四月丙子，公薨于齊。</p>
<p>丁酉，公之喪至自齊。</p>
<p>秋七月。</p>
<p>冬十有二月己丑，葬我君桓公。</p>
<p>【傳】</p>
<p>十八年春，公將有行，遂與姜氏如齊。申繻曰：「女有家，男有室，無相瀆也，謂之有禮。易此，必敗。」公會齊侯于濼，遂及文姜如齊。齊侯通焉。公謫之，以告。</p>
<p>夏四月丙子，享公。使公子彭生乘公，公薨于車。</p>
<p>魯人告于齊曰：「寡君畏君之威，不敢寧居，來修舊好，禮成而不反，無所歸咎，惡於諸侯。請以彭生除之。」齊人殺彭生。</p>
<p>秋，齊侯師于首止；子亹會之，高渠彌相。七月戊戌，齊人殺子亹，而轘高渠彌，祭仲逆鄭子于陳而立之。是行也，祭仲知之，故稱疾不往。人曰：「祭仲以知免。」仲曰：「信也。」</p>
<p>周公欲弒莊王而立王子克。辛伯告王，遂與王殺周公黑肩。王子克奔燕。</p>
<p>初，子儀有寵於桓王，桓王屬諸周公。辛伯諫曰：「并后、匹嫡、兩政、耦國，亂之本也。」周公弗從，故及。</p>