<h5>左傳</h5>　　　<span class="style11">文公八年</span>
<hr>
<p>【經】</p>
<p>八年春王正月。</p>
<p>夏四月。</p>
<p>秋八月戊申，天王崩。</p>
<p>冬十月壬午，公子遂會晉趙盾，盟于衡雍。</p>
<p>乙酉，公子遂會雒戎，盟于暴。</p>
<p>公孫敖如京師，不至而復。丙戌，奔莒。</p>
<p>螽。</p>
<p>宋人殺其大夫司馬。宋司城來奔。</p>
<p>【傳】</p>
<p>八年春，晉侯使解揚歸匡、戚之田于衛，且復致公壻池之封，自申至于虎牢之竟。</p>
<p>夏，秦人伐晉，取武城，以報令狐之役。</p>
<p>秋，襄王崩。</p>
<p>晉人以扈之盟來討。冬，襄仲會晉趙孟，盟于衡雍，報扈之盟也，遂會伊、雒之戎。書曰「公子遂」，珍之也。</p>
<p>穆伯如周弔喪，不至，以幣奔莒，從己氏焉。</p>
<p>宋襄夫人，襄王之姊也，昭公不禮焉。夫人因戴氏之族，以殺襄公之孫孔叔、公孫鍾離及大司馬公子卬，皆昭公之黨也。司馬握節以死，故書以官。司城蕩意諸來奔，效節於府人而出。公以其官逆之，皆復之，亦書以官，皆貴之也。</p>
<p>夷之蒐，晉侯將登箕鄭父、先都，而使士縠、梁益耳將中軍。先克曰：「狐、趙之勳，不可廢也。」從之。先克奪蒯得田于堇陰。故箕鄭父、先都、士縠、梁益耳、蒯得作亂。</p>
<hr>  
