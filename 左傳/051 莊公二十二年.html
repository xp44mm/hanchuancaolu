<h5>左傳</h5>　　　<span class="style11">莊公二十二年</span>
<hr>
<p>【經】</p>
<p>二十二年春王正月，肆大眚。</p>
<p>癸丑，葬我小君文姜。</p>
<p>陳人殺其公子御寇。</p>
<p>夏五月。</p>
<p>秋七月丙申，及齊高徯盟于防。</p>
<p>冬，公如齊納幣。
  </p>
<p>【傳】</p>
<p>二十二年春，陳人殺其大子御寇，陳公子完與顓孫奔齊。顓孫自齊來奔。</p>
<p>齊侯使敬仲為卿。辭曰：「羈旅之臣，幸若獲宥，及於寬政，赦其不閑於教訓，而免於罪戾，弛於負擔，君之惠也，所獲多矣。敢辱高位以速官謗。請以死告。《詩》云：『翹翹車乘，招我以弓，豈不欲往，畏我友朋。』」使為工正。</p>
<p>飲桓公酒，樂。公曰：「以火繼之。」辭曰：「臣卜其晝，未卜其夜，不敢。」君子曰：「酒以成禮，不繼以淫，義也。以君成禮，弗納於淫，仁也。」</p>
<p>初，懿氏卜妻敬仲，其妻占之，曰：「吉，是謂『鳳皇于飛，和鳴鏘鏘，有媯之後，將育于姜。五世其昌，並于正卿。八世之後，莫之與京。』」</p>
<p>陳厲公，蔡出也。故蔡人殺五父而立之，生敬仲。其少也。周史有以《周易》見陳侯者，陳侯使筮之，遇《觀》之《否》。曰：「是謂『觀國之光，利用賓于王。』此其代陳有國乎？不在此，其在異國；非此其身，在其子孫。光，遠而自他有耀者也。《坤》，土也；《巽》，風也；《乾》，天也。風為天於土上，山也。有山之材，而照之以天光，於是乎居土上，故曰：『觀國之光，利用賓于王。』庭實旅百，奉之以玉帛，天地之美具焉，故曰：『利用賓于王。』猶有觀焉，故曰其在後乎！風行而著於土，故曰其在異國乎！若在異國，必姜姓也。姜，大嶽之後也。山嶽則配天，物莫能兩大。陳衰，此其昌乎！」</p>
<p>及陳之初亡也，陳桓子始大於齊。其後亡也，成子得政。</p>
<hr>  
