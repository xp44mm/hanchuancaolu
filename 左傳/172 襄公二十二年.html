<h5>左傳</h5>　　　<span class="style11">襄公二十二年</span>
<hr>
<p>【經】</p>
<p>二十有二年春王正月，公至自會。</p>
<p>夏四月。</p>
<p>秋七月辛酉，叔老卒。
  </p>
<p>冬，公會晉侯、齊侯、宋公、衛侯、鄭伯、曹伯、莒子、邾子、薛伯、杞伯、小邾子于沙隨。</p>
<p>公至自會。</p>
<p>楚殺其大夫公子追舒。</p>
<p>【傳】</p>
<p>二十二年春，臧武仲如晉，雨，過御叔。御叔在其邑，將飲酒，曰：「焉用聖人！我將飲酒而已。雨行，何以聖為？」穆叔聞之曰：「不可使也，而傲使人，國之蠹也。」令倍其賦。</p>
<p>夏，晉人徵朝于鄭。鄭人使少正公孫僑對曰：「在晉先君悼公九年，我寡君于是即位。即位八月，而我先大夫子駟從寡君以朝于執事，執事不禮于寡君，寡君懼。因是行也，我二年六月朝于楚，晉是以有戲之役。楚人猶競，而申禮于敝邑。敝邑欲從執事而懼為大尤，曰『晉其謂我不共有禮』，是以不敢攜貳于楚。我四年三月，先大夫子蟜又從寡君以觀釁于楚，晉于是乎有蕭魚之役。謂我敝邑邇在晉國，譬諸草木，吾臭味也，而何敢差池？楚亦不競，寡君盡其土實，重之以宗器，以受齊盟。遂帥群臣，隨于執事，以會歲終。貳于楚者，子侯、石盂，歸而討之。湨梁之明年，子蟜老矣，公孫夏從寡君以朝于君，見于嘗酎，與執燔焉。間二年，聞君將靖東夏，四月，又朝，以聽事期。不朝之間，無歲不聘，無役不從。以大國政令之無常，國家罷病，不虞荐至，無日不惕，豈敢忘職？大國若安定之，其朝夕在庭，何辱命焉？若不恤其患，而以為口實，其無乃不堪任命，而翦為仇讎。敝邑是懼，其敢忘君命？委諸執事，執事實重圖之。」</p>
<p>秋，欒盈自楚適齊。晏平仲言于齊侯曰：「商任之會，受命于晉。今納欒氏將安用之？小所以事大，信也。失信不立，君其圖之。」弗聽，退告陳文子曰：「君人執信，臣人執共。忠信篤敬，上下同之，天之道也。君自棄也，弗能久矣！」</p>
<p>九月，鄭公孫黑肱有疾，歸邑于公，召室老、宗人立段，而使黜官、薄祭。祭以特羊，殷以少牢，足以共祀，盡歸其餘邑，曰：「吾聞之，生于亂世，貴而能貧，民無求焉，可以後亡。敬共事君與二三子。生在敬戒，不在富也。」己巳，伯張卒。君子曰：「善戒。《詩》曰：『慎爾侯度，用戒不虞。』鄭子張其有焉。」</p>
<p>冬，會于沙隨，復錮欒氏也。欒盈猶在齊。晏子曰：「禍將作矣！齊將伐晉，不可以不懼。」</p>
<p>楚觀起有寵于令尹子南，未益祿，而有馬數十乘。楚人患之，王將討焉。子南之子棄疾，為王御士，王每見之，必泣。棄疾曰：「君三泣臣矣，敢問誰之罪也？」王曰：「令尹之不能，爾所知也。國將討焉，爾其居乎？」對曰：「父戮子居，君焉用之？洩命重刑，臣亦不為。」王遂殺子南于朝，轘觀起于四竟。子南之臣謂棄疾：「請徙子尸于朝。」曰：「君臣有禮，唯二三子。」三日，棄疾請尸，王許之。既葬，其徒曰：「行乎？」曰：「吾與殺吾父，行將焉入？」曰：「然則臣王乎？」曰：「棄父事讎，吾弗忍也。」遂縊而死。</p>
<p>復使薳子馮為令尹，公子齮為司馬，屈建為莫敖。有寵于薳子者八人，皆無祿而多馬。他日朝，與申叔豫言，弗應而退。從之，入于人中。又從之，遂歸。退朝見之，曰：「子三困我于朝，吾懼，不敢不見。吾過，子姑告我，何疾我也？」對曰：「吾不免是懼，何敢告子？」曰：「何故？」對曰：「昔觀起有寵于子南，子南得罪，觀起車裂，何故不懼？」自御而歸，不能當道。至，謂八人者曰：「吾見申叔，夫子所謂生死而肉骨也。知我者如夫子則可，不然請止。」辭八人者，而後王安之。</p>
<p>十二月，鄭游眅將歸晉，未出竟，遭逆妻者，奪之，以館于邑。丁巳，其夫攻子明，殺之，以其妻行。子展廢良，而立大叔，曰：「國卿，君之貳也，民之主也，不可以苟。請舍子明之類。」求亡妻者，使復其所。使游氏勿怨，曰：「無昭惡也。」</p>
<hr>  
