<h2>隱公四年</h2>
<p>【經】</p>
<p>四年春王二月，莒人伐杞，取牟婁。</p>
<p>戊申，衛州吁弒其君完。</p>
<p>夏，公及宋公遇于清。</p>
<p>宋公、陳侯、蔡人、衛人伐鄭。</p>
<p>秋，翬帥師會宋公、陳侯、蔡人、衛人伐鄭。</p>
<p>九月，衛人殺州吁于濮。</p>
<p>冬十有二月，衛人立晉。</p>
<p>【傳】</p>
<p>四年春，衛州吁弒桓公而立。</p>
<p>公與宋公為會，將尋宿之盟。未及期，衛人來告亂。夏，公及宋公遇于清。</p>
<p>宋殤公之即位也，公子馮出奔鄭，鄭人欲納之。及衛州吁立，將修先君之怨于鄭，而求寵於諸侯，以和其民，使告於宋曰：「君若伐鄭，以除君害，君為主，敝邑以賦與陳、蔡從，則衛國之願也。」宋人許之。於是陳、蔡方睦於衛，故宋公、陳侯、蔡人、衛人伐鄭，圍其東門，五日而還。</p>
<p>公問於眾仲曰：「衛州吁其成乎？」對曰：「臣聞以德和民，不聞以亂。以亂，猶治絲而棼之也。夫州吁，阻兵而安忍。阻兵無眾，安忍無親，眾叛親離，難以濟矣。夫兵猶火也，弗戢，將自焚也。夫州吁弒其君而虐用其民，於是乎不務令德，而欲以亂成，必不免矣。」</p>
<p>秋，諸侯復伐鄭。宋公使來乞師，公辭之。羽父請以師會之，公弗許，固請而行。故書曰「翬帥師」，疾之也。諸侯之師敗鄭徒兵，取其禾而還。</p>
<p>州吁未能和其民，厚問定君於石子。石子曰：「王覲為可。」曰：「何以得覲？」曰：「陳桓公方有寵於王，陳、衛方睦，若朝陳使請，必可得也。」厚從州吁如陳。石碏使告于陳曰：「衛國褊小，老夫耄矣，無能為也。此二人者，實弒寡君，敢即圖之。」陳人執之，而請涖於衛。九月，衛人使右宰醜涖殺州吁于濮，石碏使其宰獳羊肩涖殺石厚于陳。</p>
<p>君子曰：「石碏，純臣也，惡州吁而厚與焉。『大義滅親』，其是之謂乎！」</p>
<p>衛人逆公子晉于邢。冬十二月，宣公即位。書曰「衛人立晉」，眾也。</p>