<h5>左傳</h5>　　　<span class="style11">襄公六年</span>
<hr>
<p>【經】</p>
<p>六年春王三月壬午，杞伯姑容卒。</p>
<p>夏，宋華弱來奔。</p>
<p>秋，杞葬桓公。</p>
<p>滕子來朝。</p>
<p>莒人滅鄫。</p>
<p>冬，叔孫豹如邾。</p>
<p>季孫宿如晉。</p>
<p>十有二月，齊侯滅萊。</p>
<p>【傳】</p>
<p>六年春，杞桓公卒。始赴以名，同盟故也。</p>
<p>宋華弱與樂轡少相狎，長相優，又相謗也。子蕩怒，以弓梏華弱于朝。平公見之，曰：「司武而梏于朝，難以勝矣。」遂逐之。夏，宋華弱來奔。司城子罕曰：「同罪異罰，非刑也。專戮于朝，罪孰大焉？」亦逐子蕩。子蕩射子罕之門，曰：「幾日而不我從！」子罕善之如初。</p>
<p>秋，滕成公來朝，始朝公也。</p>
<p>莒人滅鄫，鄫恃賂也。</p>
<p>冬，穆叔如邾聘，且修平。</p>
<p>晉人以鄫故來討，曰：「何故亡鄫？」季武子如晉見，且聽命。</p>
<p>十一月，齊侯滅萊，萊恃謀也。于鄭子國之來聘也。四月，晏弱城東陽，而遂圍萊。甲寅，堙之環城，傅于堞。及杞桓公卒之月，乙未，王湫帥師及正輿子、棠人軍齊師，齊師大敗之。丁未，入萊。萊共公浮柔奔棠。正輿子、王湫奔莒，莒人殺之。四月，陳無宇獻萊宗器于襄宮。晏弱圍棠，十一月丙辰而滅之。遷萊于郳。高厚、崔杼定其田。</p>
<hr>  
