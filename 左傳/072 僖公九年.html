<h5>左傳</h5>　　　<span class="style11">僖公九年</span>
      <hr>
 
  <p> 【經】<br>
    九年春王三月丁丑，宋公御說卒。<br>
    夏，公會宰周公、齊侯、宋子、衛侯、鄭伯、許男、曹伯于葵丘。<br>
    秋七月乙酉，伯姬卒。<br>
    九月戊辰，諸侯盟于葵丘。<br>
    甲子，晉侯佹諸卒。<br>
    冬，晉里克殺其君之子奚齊。
  </p><p>【傳】</p>
  <p>九年春，宋桓公卒，未葬而襄公會諸侯，故曰子。凡在喪，王曰小童，公侯曰子。</p>
  <p>夏，會于葵丘，尋盟，且修好，禮也。王使宰孔賜齊侯胙，曰：「天子有事于文武，使孔賜伯舅胙。」齊侯將下拜。孔曰：「且有後命。天子使孔曰：『以伯舅耋老，加勞，賜一級，無下拜』」。對曰：「天威不違顏咫尺，小白，余敢貪天子之命，無下拜？恐隕越于下，以遺天子羞。敢不下拜？」下，拜；登，受。</p>
  <p>秋，齊侯盟諸侯于葵丘，曰：「凡我同盟之人，既盟之後，言歸于好。」宰孔先歸，遇晉侯，曰：「可無會也。齊侯不務德而勤遠略，故北伐山戎，南伐楚，西為此會也。東略之不知，西則否矣。其在亂乎！君務靖亂，無勤於行。」晉侯乃還。</p>
  <p>九月，晉獻公卒，里克、丕鄭欲納文公，故以三公子之徒作亂。初，獻公使荀息傅奚齊。公疾，召之，曰：「以是藐諸孤辱在大夫，其若之何？」稽首而對曰：「臣竭其股肱之力，加之以忠貞。其濟，君之靈也；不濟，則以死繼之。」公曰：「何謂忠貞？」對曰：「公家之利，知無不為，忠也。送往事居，耦俱無猜，貞也。」及里克將殺奚齊，先告荀息曰：「三怨將作，秦、晉輔之，子將何如？」荀息曰：「將死之。」里克曰：「無益也。」荀叔曰：「吾與先君言矣，不可以貳。能欲復言而愛身乎？雖無益也，將安辟之？且人之欲善，誰不如我？我欲無貳，而能謂人已乎？」</p>
  <p>冬，十月，里克殺奚齊于次。書曰：「殺其君之子。」未葬也。荀息將死之，人曰：「不如立卓子而輔之。」荀息立公子卓以葬。十一月，里克殺公子卓于朝，荀息死之。君子曰：「詩所謂『白圭之玷，尚可磨也；斯言之玷，不可為也，』荀息有焉。」</p>
  <p>齊侯以諸侯之師伐晉，及高梁而還，討晉亂也。令不及魯，故不書。</p>
  <p>晉郤芮使夷吾重賂秦以求入，曰：「人實有國，我何愛焉？入而能民，土於何有？」從之。齊隰朋帥師會秦師，納晉惠公。秦伯謂郤芮曰：「公子誰恃？」對曰：「臣聞亡人無黨，有黨必有酬。夷吾弱不好弄，能鬥不過，長亦不改，不識其他。」公謂公孫枝曰：「夷吾其定乎？」對曰：「臣聞之，唯則定國。《詩》曰：『不識不知，順帝之則。』文王之謂也。又曰：『不僭不賊，鮮不為則。』無好無惡，不忌不克之謂也。今其言多忌克，難哉！」公曰：「忌則多怨，又焉能克？是吾利也。」</p>
  <p>宋襄公即位，以公子目夷為仁，使為左師以聽政，於是宋治。故魚氏世為左師。</p>
  <hr>
  