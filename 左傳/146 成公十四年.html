<h2>成公十四年</h2>
<p>【經】</p>
<p>十有四年春王正月，莒子朱卒。</p>
<p>夏，衛孫林父自晉歸于衛。</p>
<p>秋，叔孫僑如如齊逆女。</p>
<p>鄭公子喜帥師伐許。</p>
<p>九月，僑如以夫人婦姜氏至自齊。</p>
<p>冬十月庚寅，衛侯臧卒。</p>
<p>秦伯卒。</p>
<p>【傳】</p>
<p>十四年春，衛侯如晉，晉侯強見孫林父焉，定公不可。夏，衛侯既歸，晉侯使郤犨送孫林父而見之，衛侯欲辭，定姜曰：「不可。是先君宗卿之嗣也，大國又以為請。不許，將亡。雖惡之，不猶愈于亡乎？君其忍之。安民而宥宗卿，不亦可乎？」衛侯見而復之。衛侯饗苦成叔，甯惠子相。苦成叔傲。甯子曰：「苦成叔家其亡乎！古之為享食也，以觀威儀、省禍福也。故《詩》曰：『兕觥其觩，旨酒思柔。彼交匪傲，萬福來求。』今夫子傲，取禍之道也。」</p>
<p>秋，宣伯如齊逆女。稱族，尊君命也。</p>
<p>八月，鄭子罕伐許，敗焉。戊戌，鄭伯復伐許。庚子，入其郛。許人平以叔申之封。</p>
<p>九月，僑如以夫人婦姜氏至自齊。舍族，尊夫人也。故君子曰：「《春秋》之稱，微而顯，志而晦，婉而成章，盡而不汙，懲惡而勸善。非聖人，誰能脩之？」</p>
<p>衛侯有疾，使孔成子、甯惠子立敬姒之子衎以為大子。冬十月，衛定公卒。夫人姜氏既哭而息，見大子之不哀也，不內酌飲。歎曰：「是夫也，將不唯衛國之敗，其必始於未亡人！烏呼！天禍衛國也夫！吾不獲鱄也使主社稷！」大夫聞之，無不聳懼。孫文子自是不敢舍其重器于衛，盡寘諸戚，而甚善晉大夫。</p>