<h5>左傳</h5>　　　<span class="style11">成公九年</span>
      <hr>
 
  <p>【經】<br>
    九年春王正月，杞伯來逆叔姬之喪以歸。<br>
    公會晉侯、齊侯、宋公、衛侯、鄭伯、曹伯、莒子、杞伯同盟于蒲。<br>
    公至自會。<br>
    二月伯姬歸于宋。<br>
    夏，季孫行父如宋致女。<br>
    晉人來媵。<br>
    秋七月丙子，齊侯無野卒。<br>
    晉人執鄭伯。<br>
    晉欒書帥師伐鄭。<br>
    冬，十有一月，葬齊頃公。<br>
    楚公子嬰齊帥師伐莒。庚申，莒潰。楚人入鄆。<br>
    秦人、白狄伐晉。<br>
    鄭人圍許。<br>
    城中城。
  </p><p>【傳】</p>
  <p>九年春，杞桓公來逆叔姬之喪，請之也。杞叔姬卒，為杞故也。逆叔姬，為我也。</p>
  <p>為歸汶陽之田故，諸侯貳於晉。晉人懼，會於蒲，以尋馬陵之盟。季文子謂范文子曰：「德則不競，尋盟何為？」范文子曰：「勤以撫之，寬以待之，堅強以禦之，明神以要之，柔服而伐貳，德之次也。」是行也，將始會吳，吳人不至。</p>
  <p>二月，伯姬歸于宋。</p>
  <p>楚人以重賂求鄭，鄭伯會楚公子成于鄧。</p>
  <p>夏，季文子如宋致女，復命。公享之，賦《韓奕》之五章，穆姜出于房，再拜曰：「大夫勤辱，不忘先君，以及嗣君，施及未亡人，先君猶有望也。敢拜大夫之重勤。」又賦《綠衣》之卒章而入。</p>
  <p>晉人來媵，禮也。</p>
  <p>秋，鄭伯如晉。晉人討其貳於楚也，執諸銅鞮。</p>
  <p>欒書伐鄭，鄭人使伯蠲行成，晉人殺之，非禮也。兵交，使在其間可也。楚子重侵陳以救鄭。</p>
  <p>晉侯觀于軍府，見鍾儀，問之曰：「南冠而縶者，誰也？」有司對曰：「鄭人所獻楚囚也。」使稅之，召而弔之。再拜稽首。問其族，對曰：「泠人也。」公曰：「能樂乎？」對曰：「先父之職官也，敢有二事？」使與之琴，操南音。公曰：「君王何如？」對曰：「非小人之所得知也。」固問之，對曰：「其為大子也，師、保奉之，以朝于嬰齊而夕于側也。不知其他。」公語范文子，文子曰：「楚囚，君子也。言稱先職，不背本也；樂操土風，不忘舊也；稱大子，抑無私也；名其二卿，尊君也。不背本，仁也；不忘舊，信也；無私，忠也；尊君。敏也。仁以接事，信以守之，忠以成之，敏以行之。事雖大，必濟。君盍歸之，使合晉、楚之成。」公從之，重為之禮，使歸求成。</p>
  <p>冬十一月，楚子重自陳伐莒，圍渠丘。渠丘城惡，眾潰，奔莒。戊申，楚入渠丘。莒人囚楚公子平，楚人曰：「勿殺！吾歸而俘。」莒人殺之。楚師圍莒，莒城亦惡，庚申，莒潰。楚遂入鄆，莒無備故也。君子曰：「恃陋而不備，罪之大者也；備豫不虞，善之大者也。莒恃其陋，而不修城郭，浹辰之間，而楚克其三都，無備也夫！《詩》曰：『雖有絲麻，無棄菅蒯；雖有姬姜，無棄蕉萃。凡百君子，莫不代匱。』言備之不可以已也。」</p>
  <p>秦人、白狄伐晉，諸侯貳故也。</p>
  <p>鄭人圍許，示晉不急君也。是則公孫申謀之，曰：「我出師以圍許，偽將改立君者，而紓晉使，晉必歸君。」</p>
  <p>城中城，書，時也。</p>
  <p>十二月，楚子使公子辰如晉，報鍾儀之使，請脩好、結成。</p>
  <hr>
  