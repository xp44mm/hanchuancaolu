<h5>左傳</h5>　　　<span class="style11">僖公八年</span>
<hr>
<p>【經】</p>
<p>八年春王正月，公會王人、齊侯、宋公、衛侯、許男、曹伯、陳世子款盟于洮。鄭伯乞盟。</p>
<p>夏，狄伐晉。</p>
<p>秋七月，禘于大廟，用致夫人。</p>
<p>冬十有二月丁未，天王崩。</p>
<p>【傳】</p>
<p>八年春，盟于洮，謀王室也。鄭伯乞盟，請服也。襄王定位，而後發喪。</p>
<p>晉里克帥師，梁由靡御，虢射為右，以敗狄于采桑。梁由靡曰：「狄無恥，從之，必大克。」里克曰：「拒之而已，無速眾狄。」虢射曰：「期年狄必至，示之弱矣。」夏，狄伐晉，報采桑之役也。復期月。</p>
<p>秋，禘而致哀姜焉，非禮也。凡夫人不薨於寢，不殯于廟，不赴于同，不祔于姑，則弗致也。</p>
<p>冬，王人來告喪，難故也，是以緩。</p>
<p>宋公疾，大子茲父固請曰：「目夷長且仁，君其立之。」公命子魚，子魚辭，曰：「能以國讓，仁孰大焉？臣不及也，且又不順。」遂走而退。</p>
<hr>  
