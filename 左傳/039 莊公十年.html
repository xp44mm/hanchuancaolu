<h5>左傳</h5>　　　<span class="style11">莊公十年</span>
      <hr>
 
  <p> 【經】<br>
    十年春王正月，公敗齊師于長勺。<br>
    二月，公侵宋。<br>
    三月，宋人遷宿。<br>
    夏六月，齊師、宋師次于郎。公敗宋師于乘丘。<br>
    秋九月，荊敗蔡師于莘，以蔡侯獻舞歸。<br>
    冬十月，齊師滅譚，譚子奔莒。
  </p><p>【傳】</p>
  <p>十年春，齊師伐我。公將戰，曹劌請見。其鄉人曰：「肉食者謀之，又何間焉？」劌曰：「肉食者鄙，未能遠謀。」</p>
  <p>乃入見。問何以戰。公曰：「衣食所安，弗敢專也，必以分人。」對曰：「小惠未徧，民弗從也。」公曰：「犧牲玉帛，弗敢加也，必以信。」對曰：「小信未孚，神弗福也。」公曰：「小大之獄，雖不能察，必以情。」對曰：「忠之屬也，可以一戰。戰，則請從。」</p>
  <p>公與之乘。戰于長勺。公將鼓之。劌曰；「未可。」齊人三鼓，劌曰：「可矣。」齊師敗績。公將馳之。劌曰：「未可。」下，視其轍，登軾而望之，曰：「可矣。」遂逐齊師。</p>
  <p>既克，公問其故。對曰：「夫戰，勇氣也。一鼓作氣，再而衰，三而竭。彼竭我盈，故克之。夫大國，難測也，懼有伏焉。吾視其轍亂，望其旗靡，故逐之。」</p>
  <p>夏六月，齊師、宋師次于郎。公子偃曰：「宋師不整，可敗也。宋敗，齊必還，請擊之。」公弗許。自雩門竊出，蒙臯比而先犯之。公從之。大敗宋師于乘丘。齊師乃還。</p>
  <p>蔡哀侯娶于陳，息侯亦娶焉。息媯將歸，過蔡。蔡侯曰：「吾姨也。」止而見之，弗賓。息侯聞之，怒，使謂楚文王曰：「伐我，吾求救於蔡而伐之。」楚子從之。秋九月，楚敗蔡師于莘，以蔡侯獻舞歸。</p>
  <p>齊侯之出也，過譚，譚不禮焉。及其入也，諸侯皆賀，譚又不至。冬，齊師滅譚，譚無禮也。譚子奔莒，同盟故也。</p>
  <hr>
  