<h5>左傳</h5>　　　<span class="style11">哀公九年</span>
      <hr>
 
  <p>【經】<br>
    九年春王二月，葬杞僖公。<br>
    宋皇瑗帥師取鄭師于雍丘。<br>
    夏，楚人伐陳。<br>
    秋，宋公伐鄭。<br>
    冬十月。</p>
  <p>【傳】</p>
  <p>九年春，齊侯使公孟綽辭師于吳。吳子曰：「昔歲寡人聞命，今又革之，不知所從，將進受命於君。」</p>
  <p>鄭武子賸之嬖許瑕求邑，無以與之。請外取，許之，故圍宋雍丘。宋皇瑗圍鄭師，每日遷舍，壘合。鄭師哭。子姚救之，大敗。二月甲戌，宋取鄭師于雍丘，使有能者無死，以郟張與鄭羅歸。</p>
  <p>夏，楚人伐陳，陳即吳故也。</p>
  <p>宋公伐鄭。</p>
  <p>秋，吳城邗，溝通江、淮。</p>
  <p>晉趙鞅卜救鄭，遇水適火，占諸史趙、史墨、史龜。史龜曰：「是謂沈陽，可以興兵，利以伐姜，不利子商。伐齊則可，敵宋不吉。」史墨曰：「盈，水名也；子，水位也。名位敵，不可干也。炎帝為火師，姜姓其後也。水勝火，伐姜則可。」史趙曰：「是謂如川之滿，不可游也。鄭方有罪，不可救也。救鄭則不吉，不知其他。」陽虎以周易筮之，遇泰<img src="../../imgs/a002.gif" alt="a002"><img src="../../imgs/a001.gif" alt="a001">之需<img src="../../imgs/a004.gif" alt="a004"><img src="../../imgs/a001.gif" alt="a001">，曰：「宋方吉，不可與也。微子啟，帝乙之元子也。宋、鄭，甥舅也。祉，祿也。若帝乙之元子歸妹而有吉祿，我安得吉焉？」乃止。</p>
  <p>冬，吳子使來儆師伐齊。</p>
  <hr>
  