<h5>左傳</h5>　　　<span class="style11">莊公十四年</span>
      <hr>
 
  <p>【經】</p><p>十有四年春，齊人、陳人、曹人伐宋。</p><p>夏，單伯會伐宋。</p><p>秋七月，荊入蔡。</p><p>冬，單伯會齊侯、宋公、衛侯、鄭伯于鄄。
  </p><p>【傳】</p>
  <p>十四年春，諸侯伐宋，齊請師于周。夏，單伯會之，取成于宋而還。</p>
  <p>鄭厲公自櫟侵鄭，及大陵，獲傅瑕。傅瑕曰：「苟舍我，吾請納君。」與之盟而赦之。六月甲子，傅瑕殺鄭子及其二子，而納厲公。</p>
  <p>初，內蛇與外蛇鬬於鄭南門中，內蛇死。六年而厲公入。公聞之，問於申繻曰：「猶有妖乎？」對曰：「人之所忌，其氣燄以取之，妖由人興也。人無釁焉，妖不自作。人棄常，則妖興，故有妖。」</p>
  <p>厲公入，遂殺傅瑕。使謂原繁曰：「傅瑕貳，周有常刑，既伏其罪矣。納我而無二心者，吾皆許之上大夫之事，吾願與伯父圖之。且寡人出，伯父無裏言，入，又不念寡人，寡人憾焉。」對曰：「先君桓公命我先人典司宗祏。社稷有主，而外其心，其何貳如之？苟主社稷，國內之民，其誰不為臣？臣無二心，天之制也。子儀在位十四年矣，而謀召君者，庸非貳乎。莊公之子猶有八人，若皆以官爵行賂勸貳而可以濟事，君其若之何？臣聞命矣。」乃縊而死。</p>
  <p>蔡哀侯為莘故，繩息媯以語楚子。楚子如息，以食入享，遂滅息。以息媯歸，生堵敖及成王焉，未言。楚子問之，對曰：「吾一婦人，而事二夫，縱弗能死，其又奚言？」楚子以蔡侯滅息，遂伐蔡。秋七月，楚入蔡。君子曰：「《商書》所謂『惡之易也，如火之燎于原，不可鄉邇，其猶可撲滅』者，其如蔡哀侯乎。」</p>
  <p>冬，會于鄄，宋服故也。</p>
  <hr>
  