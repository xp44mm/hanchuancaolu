<h5>左傳</h5>　　　<span class="style11">僖公十四年</span>
      <hr>
 
  <p>【經】</p><p>十有四年春，諸侯城緣陵。</p><p>夏六月，季姬及鄫子遇于防。使鄫子來朝。</p><p>秋八月辛卯，沙鹿崩。</p><p>狄侵鄭。</p><p>冬，蔡侯肸卒。
  </p><p>【傳】</p>
  <p>十四年春，諸侯城緣陵而遷杞焉。不書其人，有闕也。</p>
  <p>鄫季姬來寧，公怒，止之，以鄫子之不朝也。夏，遇於防，而使來朝。</p>
  <p>秋八月辛卯，沙鹿崩。晉卜偃曰：「期年將有大咎，幾亡國。」</p>
  <p>冬，秦饑，使乞糴于晉，晉人弗與。慶鄭曰：「背施，無親；幸災，不仁；貪愛，不祥；怒鄰，不義。四德皆失，何以守國？」虢射曰：「皮之不存，毛將安傅？」慶鄭曰：「棄信背鄰，患孰卹之？無信，患作；失授，必斃。是則然矣！」虢射曰：「無損於怨而厚於寇，不如勿與。」慶鄭曰：「背施幸災，民所棄也。近猶讎之，況怨敵乎？」弗聽。退曰：「君其悔是哉！」</p>
  <hr>
  