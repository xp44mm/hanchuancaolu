<h5>左傳</h5>　　　<span class="style11">莊公十九年</span>
      <hr>
 
  <p> 【經】<br>
    十有九年春王正月。<br>
    夏四月。<br>
    秋，公子結媵陳人之婦于鄄，遂及齊侯、宋公盟。<br>
    夫人姜氏如莒。<br>
    冬，齊人、宋人、陳人伐我西鄙。
  </p><p>【傳】</p>
  <p>十九年春，楚子禦之，大敗於津。還，鬻拳弗納。遂伐黃，敗黃師于踖陵。還，及湫，有疾。夏六月庚申，卒。鬻拳葬諸夕室，亦自殺也，而葬於絰皇。</p>
  <p>初，鬻拳強諫楚子，楚子弗從，臨之以兵，懼而從之。鬻拳曰：「吾懼君以兵，罪莫大焉。」遂自刖也。楚人以為大閽，謂之大伯，使其後掌之。君子「鬻拳可謂愛君矣，諫以自納於刑，刑猶不忘納君於善。」</p>
  <p>初，王姚嬖于莊王，生子頹。子頹有寵，蒍國為之師。及惠王即位，取蒍國之圃以為囿。邊伯之宮近於王宮，王取之。王奪子禽祝跪與詹父田，而收膳夫之秩。故蒍國、邊伯、石速、詹父、子禽祝跪作亂，因蘇氏。秋，五大夫奉子頹以伐王，不克，出奔溫。蘇子奉子頹以奔衛。衛師、燕師伐周。冬，立子頹。</p>
  <hr>
  