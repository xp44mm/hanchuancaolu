<h5>左傳</h5>　　　<span class="style11">襄公三十年</span>
<hr>
<p>【經】</p>
<p>三十年春王正月，楚子使薳罷來聘。</p>
<p>夏四月，蔡世子般弒其君固。</p>
<p>天王殺其弟佞夫。</p>
<p>王子瑕奔晉。</p>
<p>五月甲午，宋災。宋伯姬卒。</p>
<p>秋七月，叔弓如宋，葬宋共姬。</p>
<p>鄭良霄出奔許，自許入于鄭。鄭人殺良霄。</p>
<p>冬十月，葬蔡景公。</p>
<p>晉人、齊人、宋人、衛人、鄭人、曹人、莒人、邾人、滕人、薛人、杞人、小邾人會于澶淵，宋災故。</p>
<p>【傳】</p>
<p>三十年春王正月，楚子使薳罷來聘，通嗣君也。穆叔問王子圍之為政何如。對曰：「吾儕小人，食而聽事，猶懼不給命，而不免於戾，焉與知政？」固問焉，不告。穆叔告大夫曰：「楚令尹將有大事，子蕩將與焉，助之匿其情矣。」</p>
<p>子產相鄭伯以如晉，叔向問鄭國之政焉。對曰：「吾得見與否，在此歲也。駟、良方爭，未知所成。若有所成，吾得見，乃可知也。」叔向曰：「不既和矣乎？」對曰：「伯有侈而愎，子晳好在人上，莫能相下也。雖其和也，猶相積惡也，惡至無日矣。」</p>
<p>二月癸未，晉悼夫人食輿人之城杞者，絳縣人或年長矣，無子而往，與於食。有與疑年，使之年。曰：「臣，小人也，不知紀年。臣生之歲，正月甲子朔，四百有四十五甲子矣，其季於今三之一也。」吏走問諸朝，師曠曰：「魯叔仲惠伯會郤成子于承匡之歲也。是歲也，狄伐魯，叔孫莊叔於是乎敗狄于鹹，獲長狄僑如及虺也、豹也，而皆以名其子。七十三年矣。」史趙曰：「亥有二首六身，下二如身，是其日數也。」士文伯曰：「然則二萬六千六百有六旬也。」趙孟問其縣大夫，則其屬也。召之而謝過焉，曰：「武不才，任君之大事，以晉國之多虞，不能由吾子，使吾子辱在泥塗久矣，武之罪也。敢謝不才。」遂仕之，使助為政。辭以老。與之田，使為君復陶，以為絳縣師，而廢其輿尉。於是魯使者在晉，歸以語諸大夫。季武子曰：「晉未可媮也，有趙孟以為大夫，有伯瑕以為佐，有史趙、師曠而咨度焉，有叔向、女齊以師保其君。其朝多君子，其庸可媮乎？勉事之而後可。」</p>
<p>夏四月己亥，鄭伯及其大夫盟。君子是以知鄭難之不已也。</p>
<p>蔡景侯為大子般娶于楚，通焉。大子弒景侯。</p>
<p>初，王儋季卒，其子括將見王而歎。單公子愆期為靈王御士，過諸廷，聞其歎，而言曰：「烏乎！必有此夫！」入以告王，且曰：「必殺之！不慼而願大，視躁而足高，心在他矣。不殺必害。」王曰：「童子何知？」及靈王崩，儋括欲立王子佞夫，佞夫弗知。戊子，儋括圍蒍，逐成愆，成愆奔平畤。五月癸巳，尹言多、劉毅、單蔑、甘過、鞏成殺佞夫。括、瑕、廖奔晉。書曰「天王殺其弟佞夫」，罪在王也。</p>
<p>或叫于宋大廟曰：「譆譆，出出！」鳥鳴于亳社，如曰：「譆譆！」甲午，宋大災。宋伯姬卒，待姆也。君子謂宋共姬「女而不婦。女待人，婦義事也」。</p>
<p>六月，鄭子產如陳涖盟。歸，復命，告大夫曰：「陳，亡國也，不可與也。聚禾粟，繕城郭，恃此二者，而不撫其民。其君弱植，公子侈，大子卑，大夫敖，政多門，以介於大國，能無亡乎？不過十年矣。」</p>
<p>秋七月，叔弓如宋，葬共姬也。</p>
<p>鄭伯有耆酒，為窟室，而夜飲酒，擊鐘焉，朝至，未已。朝者曰：「公焉在？」其人曰：「吾公在壑谷。」皆自朝布路而罷。既而朝，則又將使子晳如楚，歸而飲酒。庚子，子晳以駟氏之甲，伐而焚之。伯有奔雍梁，醒而後知之，遂奔許。大夫聚謀，子皮曰：「《仲虺之志》云：『亂者取之，亡者侮之。推亡固存，國之利也。』罕、駟、豐同生，伯有汰侈，故不免。」人謂子產「就直助彊」，子產曰：「豈為我徒？國之禍難，誰知所敝？或主彊直，難乃不生。姑成吾所。」辛丑，子產斂伯有氏之死者而殯之，不及謀而遂行。印段從之，子皮止之，眾曰：「人不我順，何止焉？」子皮曰：「夫子禮於死者，況生者乎？」遂自止之。壬寅，子產入。癸卯，子石入。皆受盟于子晳氏。乙巳，鄭伯及其大夫盟于大宮，盟國人于師之梁之外。伯有聞鄭人之盟己也，怒；聞子皮之甲不與攻己也，喜。曰：「子皮與我矣。」癸丑，晨，自墓門之瀆入，因馬師頡介于襄庫，以伐舊北門。駟帶率國人以伐之。皆召子產，子產曰：「兄弟而及此，吾從天所與。」伯有死於羊肆，子產襚之，枕之股而哭之，斂而殯諸伯有之臣在市側者，既而葬諸斗城。子駟氏欲攻子產，子皮怒之，曰：「禮，國之幹也。殺有禮，禍莫大焉。」乃止。於是游吉如晉，還，聞難，不入，復命于介。八月甲子，奔晉。駟帶追之，及酸棗。與子上盟，用兩珪質于河。使公孫肸入盟大夫。己巳，復歸。書曰「鄭人殺良霄」，不稱大夫，言自外入也。</p>
<p>於子蟜之卒也，將葬，公孫揮與裨竈晨會事焉，過伯有氏，其門上生莠。子羽曰：「其莠猶在乎？」於是歲在降婁，降婁中而旦。裨竈指之曰：「猶可以終歲，歲不及此次也已。」及其亡也，歲在娵訾之口。其明年乃及降婁。僕展從伯有，與之皆死。羽頡出奔晉，為任大夫。雞澤之會，鄭樂成奔楚，遂適晉。羽頡因之，與之比而事趙文子，言伐鄭之說焉。以宋之盟故，不可。子皮以公孫鉏為馬師。</p>
<p>楚公子圍殺大司馬蒍掩，而取其室。申無宇曰：「王子必不免。善人，國之主也。王子相楚國，將善是封殖，而虐之，是禍國也。且司馬，令尹之偏，而王之四體也。絕民之主，去身之偏，艾王之體，以禍其國，無不祥莫大焉！何以得免？」</p>
<p>為宋災故，諸侯之大夫會，以謀歸宋財。冬十月，叔孫豹會晉趙武、齊公孫蠆、宋向戌、衛北宮佗、鄭罕虎及小邾之大夫會于澶淵。既而無歸於宋，故不書其人。君子曰：「信其不可不慎乎！澶淵之會，卿不書，不信也。夫諸侯之上卿，會而不信，寵名皆棄，不信之不可也如是。《詩》曰：『文王陟降，在帝左右。』信之謂也。又曰：『淑慎爾止，無載爾偽。』不信之謂也。」書曰「某人某人會于澶淵，宋災故」，尤之也。不書魯大夫，諱之也。</p>
<p>鄭子皮授子產政，辭曰：「國小而偪，族大寵多，不可為也。」子皮曰：「虎帥以聽，誰敢犯子？子善相之。國無小，小能事大，國乃寬。」子產為政，有事伯石，賂與之邑。子大叔曰：「國皆其國也。奚獨賂焉？」子產曰：「無欲實難。皆得其欲，以從其事，而要其成。非我有成，其在人乎？何愛於邑，邑將焉往？」子大叔曰：「若四國何？」子產曰：「非相違也，而相從也，四國何尤焉？《鄭書》有之曰：『安定國家，必大焉先。』姑先安大，以待其所歸。」既，伯石懼而歸邑，卒與之。伯有既死，使大史命伯石為卿，辭。大史退，則請命焉。復命之，又辭。如是三，乃受策入拜。子產是以惡其為人也，使次己位。子產使都鄙有章，上下有服；田有封洫，廬井有伍。大人之忠儉者從而與之，泰侈者因而斃之。豐卷將祭，請田焉。弗許，曰：「唯君用鮮，眾給而已。」子張怒，退而徵役。子產奔晉，子皮止之，而逐豐卷。豐卷奔晉。子產請其田、里，三年而復之，反其田、里，及其入焉。從政一年，輿人誦之曰：「取我衣冠而褚之，取我田疇而伍之。孰殺子產，吾其與之！」及三年，又誦之曰；「我有子弟，子產誨之。我有田疇，子產殖之。子產而死，誰其嗣之？」</p>
<hr>  
