<h5>左傳</h5>　　　<span class="style11">宣公元年</span>
      <hr>
 
  <p>【經】</p><p>元年春王正月，公即位。</p><p>公子遂如齊逆女。</p><p>三月，遂以夫人婦姜至自齊。</p><p>夏，季孫行父如齊。</p><p>晉放其大夫胥甲父于衛。</p><p>公會齊侯于平州。</p><p>公子遂如齊。</p><p>六月，齊人取濟西田。</p><p>秋，邾子來朝。</p><p>楚子、鄭人侵陳，遂侵宋。晉趙盾帥師救陳。</p><p>宋公、陳侯、衛侯、曹伯會晉師于棐林，伐鄭。</p><p>冬，晉趙穿帥師侵崇。</p><p>晉人、宋人伐鄭。
  </p><p>【傳】</p>
  <p>元年春王正月，公子遂如齊逆女，尊君命也。</p>
  <p>三月，遂以夫人婦姜至自齊，尊夫人也。</p>
  <p>夏，季文子如齊，納賂以請會。</p>
  <p>晉人討不用命者，放胥甲父于衛，而立胥克。先辛奔齊。</p>
  <p>會于平州，以定公位。</p>
  <p>東門襄仲如齊拜成。</p>
  <p>六月，齊人取濟西之田，為立公故，以賂齊也。</p>
  <p>宋人之弒昭公也，晉荀林父以諸侯之師伐宋，宋及晉平，宋文公受盟于晉。又會諸侯于扈，將為魯討齊，皆取賂而還。鄭穆公曰：「晉不足與也。」遂受盟于楚。陳共公之卒，楚人不禮焉。陳靈公受盟于晉。</p>
  <p>秋，楚子侵陳，遂侵宋。晉趙盾帥師救陳、宋。會于棐林，以伐鄭也。楚蒍賈救鄭，遇于北林。囚晉解揚，晉人乃還。</p>
  <p>晉欲求成於秦，趙穿曰：「我侵崇，秦急崇，必救之。吾以求成焉。」冬，趙穿侵崇，秦弗與成。</p>
  <p>晉人伐鄭，以報北林之役。於是晉侯侈，趙宣子為政，驟諫而不入，故不競於楚。</p>
  <hr>
  