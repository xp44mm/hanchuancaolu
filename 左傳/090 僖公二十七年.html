<h5>左傳</h5>　　　<span class="style11">僖公二十七年</span>
      <hr>
 
  <p>【經】</p><p>二十有七年春，杞子來朝。</p><p>夏六月庚寅，齊侯昭卒。</p><p>秋八月乙未，葬齊孝公。</p><p>乙巳，公子遂帥師入杞。</p><p>冬，楚人、陳侯、蔡侯、鄭伯、許男圍宋。十有二月甲戌，公會諸侯，盟于宋。
  </p><p>【傳】</p>
  <p>二十七年春，杞桓公來朝，用夷禮，故曰子。公卑杞，杞不共也。</p>
  <p>夏，齊孝公卒。有齊怨，不廢喪紀，禮也。</p>
  <p>秋，入杞，責無禮也。</p>
  <p>楚子將圍宋，使子文治兵於睽，終朝而畢，不戮一人。子玉復治兵於蒍，終日而畢，鞭七人，貫三人耳。國老皆賀子文，子文飲之酒。蒍賈尚幼，後至，不賀。子文問之，對曰：「不知所賀。子之傳政于子玉，曰：『以靖國也。』靖諸內而敗諸外，所獲幾何？子玉之敗，子之舉也。舉以敗國，將何賀焉？子玉剛而無禮，不可以治民。過三百乘，其不能以入矣。苟入而賀，何後之有？」</p>
  <p>冬，楚子及諸侯圍宋，宋公孫固如晉告急。先軫曰：「報施救患，取威定霸，於是乎在矣。」狐偃曰：「楚始得曹而新昬於衛，若伐曹、衛，楚必救之，則齊、宋免矣。」於是乎蒐于被廬，作三軍。謀元帥。趙衰曰：「郤縠可。臣亟聞其言矣，說禮樂而敦詩書。詩書，義之府也。禮樂，德之則也。德義，利之本也。《夏書》曰：『賦納以言，明試以功，車服以庸。』君其試之。」及使郤縠將中軍，郤溱佐之；使狐偃將上軍，讓於狐毛而佐之；命趙衰為卿，讓於欒枝、先軫。使欒枝將下軍，先軫佐之。荀林父御戎，魏犨為右。</p>
  <p>晉侯始入而教其民，二年，欲用之。子犯曰：「民未知義，未安其居。」於是乎出定襄王，入務利民，民懷生矣，將用之。子犯曰：「民未知信，未宣其用。」於是乎伐原以示之信。民易資者，不求豐焉，明徵其辭。公曰：「可矣乎？」子犯曰：「民未知禮，未生其共。」於是乎大蒐以示之禮，作執秩以正其官。民聽不惑，而後用之。出穀戍，釋宋圍，一戰而霸，文之教也。</p>
  <hr>
  