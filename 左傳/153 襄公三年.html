<h5>左傳</h5>　　　<span class="style11">襄公三年</span>
<hr>
<p>【經】</p>
<p>三年春，楚公子嬰齊帥師伐吳。</p>
<p>公如晉。</p>
<p>夏四月壬戌，公及晉侯盟于長樗。</p>
<p>公至自晉。
  </p>
<p>六月，公會單子、晉侯、宋公、衛侯、鄭伯、莒子、邾子、齊世子光。己未，同盟于雞澤。</p>
<p>陳侯使袁僑如會。</p>
<p>戊寅，叔孫豹及諸侯之大夫及陳袁僑盟。</p>
<p>秋，公至自會。</p>
<p>冬，晉荀罃帥師伐許。</p>
<p>【傳】</p>
<p>三年春，楚子重伐吳，為簡之師，克鳩茲，至于衡山。使鄧廖帥組甲三百、被練三千，以侵吳。吳人要而擊之，獲鄧廖，其能免者，組甲八十、被練三百而已。子重歸，既飲至三日，吳人伐楚，取駕。駕，良邑也。鄧廖，亦楚之良也。君子謂子重于是役也，所獲不如所亡。楚人以是咎子重。子重病之，遂遇心疾而卒。</p>
<p>公如晉，始朝也。</p>
<p>夏，盟于長樗，孟獻子相。公稽首。知武子曰：「天子在而君辱稽首，寡君懼矣。」孟獻子曰：「以敝邑介在東表，密邇仇讎，寡君將君是望，敢不稽首？」</p>
<p>晉為鄭服故，且欲修吳好，將合諸侯。使士匄告于齊曰：「寡君使匄，以歲之不易，不虞之不戒，寡君願與一二兄弟相見，以謀不協。請君臨之，使匄乞盟。」齊侯欲勿許，而難為不協，乃盟于耏外。</p>
<p>祁奚請老，晉侯問嗣焉。稱解狐，其讎也，將立之而卒。又問焉，對曰：「午也可。」于是羊舌職死矣，晉侯曰：「孰可以代之？」對曰：「赤也可。」于是使祁午為中軍尉，羊舌赤佐之。君子謂：「祁奚于是能舉善矣，稱其讎不為諂，立其子不為比，舉其偏不為黨。《商書》曰：『無偏無黨，王道蕩蕩。』其祁奚之謂矣。解狐得舉，祁午得位，伯華得官，建一官而三物成，能舉善也夫。唯善，故能舉其類。《詩》云：『惟其有之，是以似之。』祁奚有焉。」</p>
<p>六月，公會單頃公及諸侯。己未，同盟于雞澤。晉侯使荀會逆吳子于淮上，吳子不至。</p>
<p>楚子辛為令尹，侵欲于小國，陳成公使袁僑如會求成。晉侯使和祖父告于諸侯。秋，叔孫豹及諸侯之大夫及陳袁僑盟，陳請服也。</p>
<p>晉侯之弟揚干亂行于曲梁，魏絳戮其僕。晉侯怒，謂羊舌赤曰：「合諸侯以為榮也。揚干為戮，何辱如之？必殺魏絳，無失也！」對曰：「絳無貳志，事君不辟難，有罪不逃刑，其將來辭，何辱命焉？」言終，魏絳至，授僕人書，將伏劍。士魴、張老止之。公讀其書曰：「日君乏使，使臣斯司馬。臣聞『師眾以順為武，軍事有死無犯為敬』。君合諸侯，臣敢不敬？君師不武，執事不敬，罪莫大焉。臣懼其死，以及揚干，無所逃罪。不能致訓，至于用鉞。臣之罪重，敢有不從以怒君心？請歸死于司寇。」公跣而出曰：「寡人之言，親愛也；吾子之討，軍禮也。寡人有弟，弗能教訓，使干大命，寡人之過也。子無重寡人之過，敢以為請。」</p>
<p>晉侯以魏絳為能以刑佐民矣，反役，與之禮食，使佐新軍。張老為中軍司馬，士富為候奄。</p>
<p>楚司馬公子何忌侵陳，陳叛故也。</p>
<p>許靈公事楚，不會于雞澤。冬，晉知武子帥師伐許。</p>
<hr>  
