<h5>左傳</h5>　　　<span class="style11">桓公五年</span>
<hr>
<p>【經】</p>
<p>五年春正月，甲戌、己丑，陳侯鮑卒。</p>
<p>夏，齊侯鄭伯如紀。</p>
<p>天王使仍叔之子來聘。</p>
<p>葬陳桓公。</p>
<p>城祝丘。</p>
<p>秋，蔡人、衛人、陳人從王伐鄭。</p>
<p>大雩。</p>
<p>螽。</p>
<p>冬，州公如曹。</p>
<p>【傳】</p>
<p>五年春正月，甲戌，己丑，陳侯鮑卒，再赴也。於是陳亂，文公子佗殺大子免而代之。公疾病而亂作，國人分散，故再赴。</p>
<p>夏，齊侯、鄭伯朝于紀，欲以襲之。紀人知之。</p>
<p>王奪鄭伯政，鄭伯不朝。秋，王以諸侯伐鄭，鄭伯禦之。</p>
<p>王為中軍；虢公林父將右軍，蔡人、衛人屬焉；周公黑肩將左軍，陳人屬焉。</p>
<p>鄭子元請為左拒，以當蔡人、衛人；為右拒，以當陳人，曰：「陳亂，民莫有鬬心，若先犯之，必奔。王卒顧之，必亂。蔡、衛不枝，固將先奔，既而萃於王卒，可以集事。」從之。曼伯為右拒，祭仲足為左拒，原繁、高渠彌以中軍奉公，為魚麗之陳，先偏後伍，伍承彌縫。戰于繻葛，命二拒曰：「旝動而鼓。」蔡、衛、陳皆奔，王卒亂，鄭師合以攻之，王卒大敗。祝聃射王中肩，王亦能軍。祝聃請從之。公曰：「君子不欲多上人，況敢陵天子乎！苟自救也，社稷無隕，多矣。」</p>
<p>夜，鄭伯使祭足勞王，且問左右。</p>
<p>仍叔之子來聘，弱也。</p>
<p>秋，大雩，書，不時也。凡祀，啟蟄而郊，龍見而雩，始殺而嘗，閉蟄而烝。過則書。</p>
<p>冬，淳于公如曹。度其國危，遂不復。</p>
<hr>  
