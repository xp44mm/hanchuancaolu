<h5>左傳</h5>　　　<span class="style11">桓公八年</span>
<hr>
<p>【經】</p>
<p>八年春正月己卯，烝。</p>
<p>天王使家父來聘。</p>
<p>夏五月丁丑，烝。</p>
<p>秋，伐邾。</p>
<p>冬十月，雨雪。</p>
<p>祭公來，遂逆王后于紀。</p>
<p>【傳】</p>
<p>八年春，滅翼。</p>
<p>隨少師有寵。楚鬬伯比曰：「可矣。讎有釁，不可失也。」</p>
<p>夏，楚子合諸侯于沈鹿。黃、隨不會，使薳章讓黃。楚子伐隨，軍於漢、淮之間。季梁請下之：「弗許而後戰，所以怒我而怠寇也。」少師謂隨侯曰：「必速戰。不然，將失楚師。」隨侯禦之，望楚師。季梁曰：「楚人上左，君必左，無與王遇。且攻其右，右無良焉，必敗。偏敗，眾乃攜矣。」少師曰：「不當王，非敵也。」弗從。戰于速杞，隨師敗績。隨侯逸，鬬丹獲其戎車，與其戎右少師。</p>
<p>秋，隨及楚平。楚子將不許，鬬伯比曰：「天去其疾矣，隨未可克也。」乃盟而還。</p>
<p>冬，王命虢仲立晉哀侯之弟緡於晉。</p>
<p>祭公來，遂逆王后于紀，禮也。</p>
<hr>  
