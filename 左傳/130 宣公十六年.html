<h5>左傳</h5>　　　<span class="style11">宣公十六年</span>
      <hr>
 
  <p>【經】</p><p>十有六年春王正月，晉人滅赤狄甲氏及留吁。</p><p>夏，成周宣榭火。</p><p>秋，郯伯姬來歸。</p><p>冬，大有年。
  </p><p>【傳】</p>
  <p>十六年春，晉士會帥師滅赤狄甲氏及留吁、鐸辰。三月，獻狄俘。晉侯請于王。戊申，以黻冕命士會將中軍，且為大傅。於是晉國之盜逃奔於秦。羊舌職曰：「吾聞之，『禹稱善人，不善人遠』，此之謂也夫。《詩》曰：『戰戰兢兢，如臨深淵，如履薄冰。』善人在上也。善人在上，則國無幸民。諺曰：『民之多幸，國之不幸也。』是無善人之謂也。」</p>
  <p>夏，成周宣榭火，人火之也。凡火，人火曰火，天火曰災。</p>
  <p>秋，郯伯姬來歸，出也。</p>
  <p>為毛、召之難故，王室復亂。王孫蘇奔晉，晉人復之。</p>
  <p>冬，晉侯使士會平王室，定王享之，原襄公相禮，殽烝。武子私問其故。王聞之，召武子曰：「季氏，而弗聞乎？王享有體薦，宴有折俎。公當享，卿當宴，王室之禮也。」武子歸而講求典禮，以脩晉國之法。</p>
  <hr>
  