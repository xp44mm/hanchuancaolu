<h5>左傳</h5>　　　<span class="style11">哀公十四年</span>
<hr>
<p>【經】</p>
<p>十有四年春，西狩獲麟。</p>
<p>小邾射以句繹來奔。</p>
<p>夏四月，齊陳恆執其君，寘于舒州。</p>
<p>庚戌，叔還卒。</p>
<p>五月庚申朔，日有食之。</p>
<p>陳宗豎出奔楚。</p>
<p>宋向魋入于曹以叛。</p>
<p>莒子狂卒。</p>
<p>六月，宋向魋自曹出奔衛。</p>
<p>宋向巢來奔。</p>
<p>齊人弒其君壬于舒州。</p>
<p>秋，晉趙鞅帥師伐衛。</p>
<p>八月辛丑，仲孫何忌卒。</p>
<p>冬，陳宗豎自楚復入于陳，陳人殺之。</p>
<p>陳轅買出奔楚。</p>
<p>有星孛。</p>
<p>饑。</p>
<p>【傳】</p>
<p>十四年春，西狩於大野，叔孫氏之車子鉏商獲麟，以為不祥，以賜虞人。仲尼觀之，曰：「麟也。」然後取之。</p>
<p>小邾射以句繹來奔，曰：「使季路要我，吾無盟矣。」使子路，子路辭。季康子使冉有謂之曰：「千乘之國，不信其盟，而信子之言，子何辱焉？」對曰：「魯有事于小邾，不敢問故，死其城下可也。彼不臣，而濟其言，是義之也，由弗能。」</p>
<p>齊簡公之在魯也，闞止有寵焉。及即位，使為政。陳成子憚之，驟顧諸朝。諸御鞅言於公曰：「陳、闞不可並也，君其擇焉。」弗聽。</p>
<p>子我夕，陳逆殺人，逢之，遂執以入。陳氏方睦，使疾，而遺之潘沐，備酒肉焉，饗守囚者，醉而殺之，而逃。子我盟諸陳於陳宗。</p>
<p>初，陳豹欲為子我臣，使公孫言己，已有喪而止。既，而言之，曰：「有陳豹者，長而上僂，望視，事君子必得志，欲為子臣。吾憚其為人也，故緩以告。」子我曰：「何害，是其在我也。」使為臣。他日，與之言政，說，遂有寵，謂之曰：「我盡逐陳氏而立女，若何？」對曰：「我遠於陳氏矣。且其違者不過數人，何盡逐焉？」遂告陳氏。子行曰：「彼得君，弗先，必禍子。」子行舍於公宮。</p>
<p>夏五月壬申，成子兄弟四乘如公。子我在幄，出，逆之，遂入，閉門。侍人禦之，子行殺侍人。公與婦人飲酒于檀臺，成子遷諸寢。公執戈，將擊之。大史子餘曰：「非不利也，將除害也。」成子出舍于庫，聞公猶怒，將出，曰：「何所無君？」子行抽劍，曰：「需，事之賊也。誰非陳宗？所不殺子者，有如陳宗！」乃止。</p>
<p>子我歸，屬徒，攻闈與大門，皆不勝，乃出。陳氏追之，失道於弇中，適豐丘。豐丘人執之，以告，殺諸郭關。成子將殺大陸子方，陳逆請而免之。以公命取車於道，及耏，眾知而東之，出雍門，陳豹與之車，弗受，曰：「逆為余請，豹與余車，余有私焉。事子我而有私於其讎，何以見魯、衛之士？」東郭賈奔衛。</p>
<p>庚辰，陳恆執公于舒州。公曰：「吾早從鞅之言，不及此。」</p>
<p>宋桓魋之寵害於公，公使夫人驟請享焉，而將討之。未及，魋先謀公，請以鞌易薄，公曰：「不可。薄，宗邑也。」乃益鞌七邑，而請享公焉。以日中為期，家備盡往。公知之，告皇野曰：「余長魋也，今將禍余，請即救。」司馬子仲曰：「有臣不順，神之所惡也，而況人乎？敢不承命。不得左師不可，請以君命召之。」左師每食，擊鐘。聞鐘聲，公曰：「夫子將食。」既食，又奏。公曰：「可矣。」以乘車往，曰：「迹人來告曰：『逢澤有介麇焉。』公曰：『雖魋未來，得左師，吾與之田，若何？』君憚告子，野曰：『嘗私焉。』君欲速，故以乘車逆子。」與之乘，至，公告之故，拜，不能起。司馬曰：「君與之言。」公曰：「所難子者，上有天，下有先君。」對曰：「魋之不共，宋之禍也，敢不唯命是聽。」司馬請瑞焉，以命其徒攻桓氏。其父兄故臣曰：「不可。」其新臣曰：「從吾君之命。」遂攻之。子頎騁而告桓司馬。司馬欲入，子車止之，曰：「不能事君，而又伐國，民不與也，祇取死焉。」向魋遂入于曹以叛。六月，使左師巢伐之，欲質大夫以入焉。不能，亦入于曹，取質。魋曰：「不可。既不能事君，又得罪于民，將若之何？」乃舍之。民遂叛之。向魋奔衛。向巢來奔，宋公使止之，曰：「寡人與子有言矣，不可以絕向氏之祀。」辭曰：「臣之罪大，盡滅桓氏可也。若以先臣之故，而使有後，君之惠也。若臣，則不可以入矣。」司馬牛致其邑與珪焉，而適齊。向魋出於衛地，公文氏攻之，求夏后氏之璜焉。與之他玉，而奔齊。陳成子使為次卿，司馬牛又致其邑焉，而適吳。吳人惡之，而反。趙簡子召之，陳成子亦召之，卒於魯郭門之外，阬氏葬諸丘輿。</p>
<p>甲午，齊陳恆弒其君壬于舒州。孔丘三日齊，而請伐齊三，公曰：「魯為齊弱久矣，子之伐之，將若之何？」對曰：「陳恆弒其君，民之不與者半。以魯之眾加齊之半，可克也。」公曰：「子告季孫。」孔子辭，退而告人曰：「吾以從大夫之後也，故不敢不言。」</p>
<p>初，孟孺子洩將圉馬於成，成宰公孫宿不受，曰：「孟孫為成之病，不圉馬焉。」孺子怒，襲成，從者不得入，乃反。成有司使，孺子鞭之。秋八月辛丑，孟懿子卒，成人奔喪，弗內；袒免，哭于衢，聽共，弗許；懼，不歸。</p>
<hr>  
