<h5>左傳</h5>　　　<span class="style11">襄公十七年</span>
<hr>
<p>【經】</p>
<p>十有七年春王二月庚午，邾子牼卒。</p>
<p>宋人伐陳。</p>
<p>夏，衛石買帥師伐曹。</p>
<p>秋，齊侯伐我北鄙，圍桃。</p>
<p>高厚帥師伐我北鄙，圍防。</p>
<p>九月，大雩。</p>
<p>宋華臣出奔陳。</p>
<p>冬，邾人伐我南鄙。</p>
<p>【傳】</p>
<p>十七年春，宋莊朝伐陳，獲司徒卬，卑宋也。</p>
<p>衛孫蒯田于曹隧，飲馬于重丘，毀其瓶。重丘人閉門而訽之，曰：「親逐而君，爾父為厲。是之不憂，而何以田為？」夏，衛石買、孫蒯伐曹，取重丘。曹人愬于晉。</p>
<p>齊人以其未得志于我故，秋，齊侯伐我北鄙，圍桃。高厚圍臧紇于防。師自陽關逆臧孫，至于旅松。鄹叔紇、臧疇、臧賈帥甲三百，宵犯齊師，送之而復。齊師去之。齊人獲臧堅，齊侯使夙沙衛唁之，且曰「無死」。堅稽首曰：「拜命之辱！抑君賜不終，姑又使其刑臣禮于士。」以杙抉其傷而死。</p>
<p>冬，邾人伐我南鄙，為齊故也。</p>
<p>宋華閱卒，華臣弱皋比之室，使賊殺其宰華吳，賊六人，以鈹殺諸盧門合左師之後。左師懼，曰：「老夫無罪。」賊曰：「皋比私有討于吳。」遂幽其妻，曰：「畀余而大璧！」宋公聞之，曰：「臣也不唯其宗室是暴，大亂宋國之政，必逐之。」左師曰：「臣也，亦卿也。大臣不順，國之恥也。不如蓋之。」乃舍之。左師為己短策，苟過華臣之門，必騁。十一月甲午，國人逐瘈狗。瘈狗入于華臣氏，國人從之。華臣懼，遂奔陳。</p>
<p>宋皇國父為大宰，為平公築臺，妨于農功。子罕請俟農功之畢，公弗許。築者謳曰：「澤門之晳，實興我役。邑中之黔，實慰我心。」子罕聞之，親執扑，以行築者，而抶其不勉者，曰：「吾儕小人，皆有闔廬，以辟燥濕寒暑。今君為一臺而不速成，何以為役？」謳者乃止。或問其故，子罕曰：「宋國區區，而有詛有祝，禍之本也。」</p>
<p>齊晏桓子卒，晏嬰麤縗斬，苴絰、帶、杖，菅屨，食鬻，居倚廬，寢苫，枕草。其老曰：「非大夫之禮也。」曰：「唯卿為大夫。」</p>
<hr>  
