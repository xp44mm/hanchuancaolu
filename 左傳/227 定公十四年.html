<h5>左傳</h5>　　　<span class="style11">定公十四年</span>
      <hr>
 
  <p>【經】<br>
    十有四年春，衛公叔戍來奔。衛趙陽出奔宋。<br>
    二月辛巳，楚公子結、陳公孫佗人帥師滅頓，以頓子牂歸。<br>
    夏，衛北宮結來奔。<br>
    五月，於越敗吳于檇李。<br>
    吳子光卒。<br>
    公會齊侯、衛侯于牽。<br>
    公至自會。<br>
    秋，齊侯、宋公會于洮。<br>
    天王使石尚來歸脤。<br>
    衛世子蒯瞶出奔宋。<br>
    衛公孟彄出奔鄭。<br>
    宋公之弟辰自蕭來奔。<br>
    大蒐于比浦。<br>
    邾子來會公。<br>
    城莒父及霄。</p>
  <p>【傳】</p>
  <p>十四年春，衛侯逐公叔戍與其黨，故趙陽奔宋，戍來奔。</p>
  <p>梁嬰父惡董安于，謂知文子曰：「不殺安于，使終為政於趙氏，趙氏必得晉國，盍以其先發難也討於趙氏？」文子使告於趙孟曰：「范、中行氏雖信為亂，安于則發之，是安于與謀亂也。晉國有命，始禍者死。二子既伏其罪矣，敢以告。」趙孟患之。安于曰：「我死而晉國寧，趙氏定，將焉用生？人誰不死，吾死莫矣。」乃縊而死。趙孟尸諸市，而告於知氏曰：「主命戮罪人安于，既伏其罪矣，敢以告。」知伯從趙孟盟，而後趙氏定，祀安于於廟。</p>
  <p>頓子牂欲事晉，背楚而絕陳好。二月，楚滅頓。</p>
  <p>夏，衛北宮結來奔，公叔戍之故也。</p>
  <p>吳伐越，越子句踐禦之，陳于檇李。句踐患吳之整也，使死士再禽焉，不動。使罪人三行，屬劍於頸，而辭曰：「二君有治，臣奸旗鼓。不敏於君之行前，不敢逃刑，敢歸死。」遂自剄也。師屬之目，越子因而伐之，大敗之。靈姑浮以戈擊闔廬，闔廬傷將指，取其一屨。還，卒於陘，去檇李七里。</p>
  <p>夫差使人立於庭，苟出入，必謂己曰：「夫差！而忘越王之殺而父乎？」則對曰：「唯，不敢忘！」三年乃報越。</p>
  <p>晉人圍朝歌，公會齊侯、衛侯于脾、上梁之間，謀救范、中行氏。析成鮒、小王桃甲率狄師以襲晉，戰于絳中，不克而還。士鮒奔周，小王桃甲入于朝歌。</p>
  <p>秋，齊侯、宋公會于洮，范氏故也。</p>
  <p>衛侯為夫人南子召宋朝。會于洮，大子蒯聵獻盂于齊，過宋野。野人歌之曰：「既定爾婁豬，盍歸吾艾豭。」大子羞之，謂戲陽速曰：「從我而朝少君，少君見我，我顧，乃殺之。」速曰：「諾。」乃朝夫人。夫人見大子，大子三顧，速不進。夫人見其色，啼而走，曰：「蒯聵將殺余。」公執其手以登臺。大子奔宋。盡逐其黨，故公孟彄出奔鄭，自鄭奔齊。</p>
  <p>大子告人曰：「戲陽速禍余。」戲陽速告人曰：「大子則禍余。大子無道，使余殺其母。余不許，將戕於余；若殺夫人，將以余說。余是故許而弗為，以紓余死。諺曰：『民保於信』，吾以信義也。」</p>
  <p>冬十二月，晉人敗范、中行氏之師於潞，獲籍秦、高彊。又敗鄭師及范氏之師于百泉。</p>
  <hr>
  