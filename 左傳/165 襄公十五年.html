<h2>襄公十五年</h2>
<p>【經】</p>
<p>十有五年春，宋公使向戌來聘。二月己亥，及向戌盟于劉。</p>
<p>劉夏逆王后于齊。</p>
<p>夏，齊侯伐我北鄙，圍成。公救成，至遇。</p>
<p>季孫宿、叔孫豹帥師城成郛。</p>
<p>秋八月丁巳，日有食之。</p>
<p>邾人伐我南鄙。</p>
<p>冬十有一月癸亥，晉侯周卒。</p>
<p>【傳】</p>
<p>十有五年春，宋向戌來聘，且尋盟。見孟獻子，尤其室曰：「子有令聞，而美其室，非所望也。」對曰：「我在晉，吾兄為之。毀之重勞，且不敢間。」</p>
<p>官師從單靖公逆王后于齊。卿不行，非禮也。</p>
<p>楚公子午為令尹，公子罷戎為右尹，蒍子馮為大司馬，公子櫜師為右司馬，公子成為左司馬，屈到為莫敖，公子追舒為箴尹，屈蕩為連尹，養由基為宮廄尹，以靖國人。君子謂：「楚于是乎能官人，官人，國之急也。能官人，則民無覦心。《詩》云：「嗟我懷人，寘彼周行。』能官人也。王及公、侯、伯、子、男，甸、采、衛大夫，各居其列，所謂周行也。」</p>
<p>鄭尉氏、司氏之亂，其餘盜在宋。鄭人以子西、伯有、子產之故，納賄于宋，以馬四十乘，與師茷、師慧。三月，公孫黑為質焉。司城子罕以堵女父、尉翩、司齊與之，良司臣而逸之，託諸季武子，武子寘諸卞。鄭人醢之三人也。師慧過宋朝，將私焉。其相曰：「朝也。」慧曰：「無人焉。」相曰：「朝也，何故無人？」慧曰：「必無人焉。若猶有人，豈其以千乘之相易淫樂之矇？必無人焉故也。」子罕聞之，固請而歸之。</p>
<p>夏，齊侯圍成，貳于晉故也。于是乎城成郛。</p>
<p>秋，邾人伐我南鄙，使告于晉。晉將為會，以討邾、莒，晉侯有疾，乃止。冬，晉悼公卒，遂不克會。</p>
<p>鄭公孫夏如晉奔喪，子蟜送葬。</p>
<p>宋人或得玉，獻諸子罕。子罕弗受。獻玉者曰：「以示玉人，玉人以為寶也，故敢獻之。」子罕曰：「我以不貪為寶，爾以玉為寶。若以與我，皆喪寶也，不若人有其寶。」稽首而告曰：「小人懷璧，不可以越鄉，納此以請死也。」子罕寘諸其里，使玉人為之攻之，富而後使復其所。</p>
<p>十二月，鄭人奪堵狗之妻，而歸諸范氏。</p>