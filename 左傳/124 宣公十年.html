<h5>左傳</h5>　　　<span class="style11">宣公十年</span>
      <hr>
 
  <p>【經】</p><p>十年春，公如齊。</p><p>公至自齊。</p><p>齊人歸我濟西田。</p><p>夏四月丙辰，日有食之。</p><p>己巳，齊侯元卒。</p><p>齊崔氏出奔衛。</p><p>公如齊。</p><p>五月，公至自齊。</p><p>癸巳，陳夏徵舒弒其君平國。</p><p>六月，宋師伐滕。</p><p>公孫歸父如齊。葬齊惠公。</p><p>晉人、宋人、衛人、曹人伐鄭。</p><p>秋，天王使王季子來聘。</p><p>公孫歸父帥師伐邾，取繹。</p><p>大水。</p><p>季孫行父如齊。</p><p>冬，公孫歸父如齊。齊侯使國佐來聘。</p><p>饑。</p><p>楚子伐鄭。
  </p><p>【傳】</p>
  <p>十年春，公如齊。齊侯以我服故，歸濟西之田。</p>
  <p>夏，齊惠公卒。崔杼有寵於惠公，高、國畏其偪也，公卒而逐之，奔衛。書曰「崔氏」，非其罪也，且告以族，不以名。凡諸侯之大夫違，告於諸侯曰：「某氏之守臣某，失守宗廟，敢告。」所有玉帛之使者則告，不然則否。</p>
  <p>公如齊奔喪。</p>
  <p>陳靈公與孔寧、儀行父飲酒於夏氏，公謂行父曰：「徵舒似女。」對曰：「亦似君。」徵舒病之。公出，自其廄射而殺之。二子奔楚。</p>
  <p>滕人恃晉而不事宋，六月，宋師伐滕。</p>
  <p>鄭及楚平。諸侯之師伐鄭，取成而還。</p>
  <p>秋，劉康公來報聘。</p>
  <p>師伐邾，取繹。</p>
  <p>季文子初聘于齊。</p>
  <p>冬，子家如齊，伐邾故也。國武子來報聘。</p>
  <p>楚子伐鄭。晉士會救鄭，逐楚師于潁北。諸侯之師戍鄭。鄭子家卒。鄭人討幽公之亂，斵子家之棺，而逐其族。改葬幽公，諡之曰靈。</p>
  <hr>
  