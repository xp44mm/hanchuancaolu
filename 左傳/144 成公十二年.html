<h5>左傳</h5>　　　<span class="style11">成公十二年</span>
<hr>
<p>【經】</p>
<p>十有二年春，周公出奔晉。</p>
<p>夏，公會晉侯、衛侯于瑣澤。</p>
<p>秋，晉人敗狄于交剛。</p>
<p>冬，十月。</p>
<p>【傳】</p>
<p>十二年春，王使以周公之難來告。書曰：「周公出奔晉。」凡自周無出，周公自出故也。</p>
<p>宋華元克合晉、楚之成。夏五月，晉士燮會楚公子罷、許偃。癸亥，盟于宋西門之外，曰：「凡晉、楚無相加戎，好惡同之，同恤菑危，備救凶患。若有害楚，則晉伐之；在晉，楚亦如之。交贄往來，道路無壅，謀其不協，而討不庭。有渝此盟，明神殛之，俾隊其師，無克胙國。」鄭伯如晉聽成，會于瑣澤，成故也。</p>
<p>狄人間宋之盟以侵晉，而不設備。秋，晉人敗狄于交剛。</p>
<p>晉郤至如楚聘，且涖盟。楚子享之，子反相，為地室而縣焉。郤至將登，金奏作於下，驚而走出。子反曰：「日云莫矣，寡君須矣，吾子其入也。」賓曰：「君不忘先君之好，施及下臣，貺之以大禮，重之以備樂。如天之福，兩君相見，何以代此？下臣不敢。」子反曰：「如天之福，兩君相見，無亦唯是一矢以相加遺，焉用樂？寡君須矣，吾子其入也。」賓曰：「若讓之以一矢，禍之大者，其何福之為？世之治也，諸侯間於天子之事，則相朝也，於是乎有享宴之禮。享以訓共儉，宴以示慈惠。共儉以行禮，而慈惠以布政。政以禮成，民是以息。百官承事，朝而不夕，此公侯之所以扞城其民也。故《詩》曰：『赳赳武夫，公侯干城。』及其亂也，諸侯貪冒，侵欲不忌，爭尋常以盡其民，略其武夫，以為己腹心股肱爪牙。故《詩》曰：『赳赳武夫，公侯腹心。』天下有道，則公侯能為民干城，而制其腹心。亂則反之。今吾子之言，亂之道也，不可以為法。然吾子，主也，至敢不從？」遂入，卒事。歸，以語范文子。文子曰：「無禮，必食言，吾死無日矣夫！」</p>
<p>冬，楚公子罷如晉聘，且涖盟。十二月，晉侯及楚公子罷盟于赤棘。</p>
<hr>  
