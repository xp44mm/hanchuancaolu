<h5>左傳</h5>　　　<span class="style11">文公十七年</span>
      <hr>
 
  <p>  【經】<br>
    十有七年春，晉人、衛人、陳人、鄭人伐宋。<br>
    夏四月癸亥，葬我小君聲姜。<br>
    齊侯伐我西鄙。六月癸未，公及齊侯盟于穀。<br>
    諸侯會于扈。<br>
    秋，公至自穀。<br>
    冬，公子遂如齊。
  </p><p>【傳】</p>
  <p>十七年春，晉荀林父、衛孔達、陳公孫寧、鄭石楚伐宋。討曰：「何故弒君？」猶立文公而還。卿不書，失其所也。</p>
  <p>夏四月癸亥，葬聲姜。有齊難，是以緩。</p>
  <p>齊侯伐我北鄙，襄仲請盟。六月，盟于穀。</p>
  <p>晉侯蒐于黃父，遂復合諸侯于扈，平宋也。公不與會，齊難故也。書曰「諸侯」，無功也。於是晉侯不見鄭伯，以為貳於楚也。鄭子家使執訊而與之書，以告趙宣子，曰：</p>
  <p>　　寡君即位三年，召蔡侯而與之事君。九月，蔡侯入于敝邑以行。敝邑以侯宣多之難，寡君是以不得與蔡侯偕。十一月，克滅侯宣多，而隨蔡侯以朝，事于執事。十二年六月，歸生佐寡君之嫡夷，以請陳侯於楚，而朝諸君。十四年七月，寡君又朝，以蕆陳事。十五年五月，陳侯自敝邑往朝于君。往年正月，燭之武往，朝夷也。八月，寡君又往朝。以陳、蔡之密邇於楚，而不敢貳焉，則敝邑之故也。雖敝邑之事君，何以不免？</p>
  <p>　　在位之中，一朝于襄，而再見于君。夷與孤之二三臣相及於絳。雖我小國，則蔑以過之矣。今大國曰：「爾未逞吾志。」敝邑有亡，無以加焉。古人有言曰：「畏首畏尾，身其餘幾？」又曰：「鹿死不擇音。」小國之事大國也，德，則其人也；不德，則其鹿也。鋌而走險，急何能擇？命之罔極，亦知亡矣。將悉敝賦以待於鯈，唯執事命之。</p>
  <p>　　文公二年六月壬申，朝于齊。四年二月壬戌，為齊侵蔡，亦獲成於楚。居大國之間，而從於強令，豈其罪也？大國若弗圖，無所逃命。</p>
  <p>晉鞏朔行成於鄭，趙穿、公壻池為質焉。</p>
  <p>秋，周甘歜敗戎于邥垂，乘其飲酒也。</p>
  <p>冬，十月，鄭大子夷、石楚為質于晉。</p>
  <p>襄仲如齊，拜穀之盟。復曰：「臣聞齊人將食魯之麥。以臣觀之，將不能。齊君之語偷。臧文仲有言曰：『民主偷，必死』。」</p>
  <hr>
  