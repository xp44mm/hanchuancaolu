<h5>左傳</h5>　　　<span class="style11">襄公十二年</span>
      <hr>
 
  <p>【經】<br>
    十有二年春王三月，莒人伐我東鄙，圍臺。季孫宿帥師救臺，遂入鄆。<br>
    夏，晉侯使士魴來聘。<br>
    秋九月，吳子乘卒。<br>
    冬，楚公子貞帥師侵宋。<br>
    公如晉。
  </p><p>【傳】</p>
  <p>十二年春，莒人伐我東鄙，圍臺。季武子救臺，遂入鄆。取其鐘以為公盤。</p>
  <p>夏，晉士魴來聘，且拜師。</p>
  <p>秋，吳子壽夢卒，臨于周廟，禮也。凡諸侯之喪，異姓臨于外，同姓于宗廟，同宗于祖廟，同族于禰廟。是故魯為諸姬，臨于周廟；為邢、凡、蔣、茅、胙、祭，臨于周公之廟。</p>
  <p>冬，楚子囊、秦庶長無地伐宋，師于楊梁，以報晉之取鄭也。</p>
  <p>靈王求后于齊，齊侯問對于晏桓子。桓子對曰：「先王之禮辭有之，天子求后于諸侯，諸侯對曰：『夫婦所生若而人。妾婦之子若而人。』無女而有姊妹及姑姊妹，則曰：『先守某公之遺女若而人。』」齊侯許昏。王使陰里逆之。</p>
  <p>公如晉，朝，且拜士魴之辱，禮也。</p>
  <p>秦嬴歸于楚。楚司馬子庚聘于秦，為夫人寧，禮也。</p>
  <hr>
  