<h5>左傳</h5>　　　<span class="style11">襄公四年</span>
      <hr>
 
  <p>【經】<br>
    四年春王三月己酉，陳侯午卒。<br>
    夏，叔孫豹如晉。<br>
    秋七月戊子，夫人姒氏薨。<br>
    葬陳成公。<br>
    八月辛亥，葬我小君定姒。<br>
    冬，公如晉。<br>
    陳人圍頓。
  </p><p>【傳】</p>
  <p>四年春，楚師為陳叛故，猶在繁陽。韓獻子患之，言于朝曰：「文王帥殷之叛國以事紂，唯知時也。今我易之，難哉！」三月，陳成公卒。楚人將伐陳，聞喪乃止。陳人不聽命。臧武仲聞之曰：「陳不服于楚，必亡。大國行禮焉，而不服，在大猶有咎，而況小乎？」夏，楚彭名侵陳，陳無禮故也。</p>
  <p>穆叔如晉，報知武子之聘也。晉侯享之，金奏《肆夏》之三，不拜。工歌《文王》之三，又不拜。歌《鹿鳴》之三，三拜。韓獻子使行人子員問之曰：「子以君命，辱于敝邑。先君之禮，藉之以樂，以辱吾子。吾子舍其大而重拜其細，敢問何禮也？」對曰：「《三夏》，天子所以享元侯也，使臣弗敢與聞。《文王》，兩君相見之樂也，臣不敢及。《鹿鳴》，君所以嘉寡君也，敢不拜嘉。？《四牡》，君所以勞使臣也，敢不重拜？《皇皇者華》，君教使臣曰：『必諮于周。』臣聞之：『訪問于善為咨，咨親為詢，咨禮為度，咨事為諏，咨難為謀。』臣獲五善，敢不重拜？」</p>
  <p>秋，定姒薨。不殯于廟，無櫬，不虞。匠慶謂季文子曰：「子為正卿，而小君之喪不成，不終君也。君長，誰受其咎？」初，季孫為己樹六檟于蒲圃東門之外，匠慶請木，季孫曰：「略。」匠慶用蒲圃之檟，季孫不御。君子曰：「志所謂『多行無禮，必自及也』，其是之謂乎！」</p>
  <p>冬，公如晉聽政。晉侯享公，公請屬鄫，晉侯不許。孟獻子曰：「以寡君之密邇于仇讎，而願固事君，無失官命。鄫無賦于司馬，為執事朝夕之命敝邑，敝邑褊小，闕而為罪，寡君是以願借助焉。」晉侯許之。</p>
  <p>楚人使頓間陳而侵伐之，故陳人圍頓。</p>
  <p>無終子嘉父使孟樂如晉，因魏莊子納虎豹之皮，以請和諸戎。晉侯曰：「戎狄無親而貪，不如伐之。」魏絳曰：「諸侯新服，陳新來和，將觀于我。我德則睦，否，則攜貳。勞師于戎，而楚伐陳，必弗能救，是棄陳也。諸華必叛。戎，禽獸也，獲戎失華，無乃不可乎？《夏訓》有之曰：『有窮后羿......』」公曰：「后羿何如？」對曰：「昔有夏之方衰也，后羿自鉏遷于窮石，因夏民以代夏政。恃其射也，不修民事，而淫于原獸，棄武羅、伯困、熊髡、尨圉，而用寒浞。寒浞，伯明氏之讒子弟也，伯明后寒棄之，夷羿收之，信而使之，以為己相。浞行媚于內，而施賂于外，愚弄其民，而虞羿于田。樹之詐慝，以取其國家，外內咸服。羿猶不悛，將歸自田，家眾殺而亨之，以食其子，其子不忍食諸，死于窮門。靡奔有鬲氏。浞因羿室，生澆及豷，恃其讒慝詐偽，而不德于民，使澆用師滅斟灌及斟鄩氏。處澆于過，處豷于戈。靡自有鬲氏，收二國之燼，以滅浞，而立少康。少康滅澆于過，后杼滅豷于戈，有窮由是遂亡，失人故也。昔周辛甲之為大史也，命百官，官箴王闕。于《虞人之箴》曰：『芒芒禹迹，畫為九州，經啟九道，民有寢廟，獸有茂草，各有攸處，德用不擾。在帝夷羿，冒于原獸，忘其國恤，而思其麀牡。武不可重，用不恢于夏家。獸臣司原，敢告僕夫。』《虞箴》如是，可不懲乎？」</p>
  <p>于是晉侯好田，故魏絳及之。公曰：「然則莫如和戎乎？」對曰：「和戎有五利焉：戎狄荐居，貴貨易土，土可賈焉，一也。邊鄙不聳，民狎其野，穡人成功，二也。戎狄事晉，四鄰振動，諸侯威懷，三也。以德綏戎，師徒不勤，甲兵不頓，四也。鑒于后羿，而用德度，遠至邇安，五也。君其圖之！」公說，使魏絳盟諸戎。修民事，田以時。</p>
  <p>冬十月，邾人、莒人伐鄫，臧紇救鄫侵邾，敗于狐駘。國人逆喪者皆髽，魯于是乎始髽。國人誦之曰：「臧之狐裘，敗我于狐駘。我君小子，朱儒是使。朱儒朱儒，使我敗于邾。」</p>
  <hr>
  