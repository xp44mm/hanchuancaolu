<h5>左傳</h5>　　　<span class="style11">僖公十二年</span>
      <hr>
 
  <p> 【經】<br>
    十有二年春王三月庚午，日有食之。<br>
    夏，楚人滅黃。<br>
    秋七月。<br>
    冬十有二月丁丑，陳侯杵臼卒。
  </p><p>【傳】</p>
  <p>十二年春，諸侯城衛楚丘之郛，懼狄難也。</p>
  <p>黃人恃諸侯之睦于齊也，不共楚職，曰：「自郢及我九百里，焉能害我？」夏，楚滅黃。</p>
  <p>王以戎難故，討王子帶。秋，王子帶奔齊。</p>
  <p>冬，齊侯使管夷吾平戎于王，使隰朋平戎于晉。王以上卿之禮饗管仲，管仲辭曰：「臣，賤有司也。有天子之二守國、高在，若節春秋來承王命，何以禮焉？陪臣敢辭。」王曰：「舅氏，余嘉乃勳，應乃懿德，謂督不忘。往踐乃職，無逆朕命。」管仲受下卿之禮而還。君子曰：「管子之世祀也宜哉！讓不忘其上。《詩》曰：『愷悌君子，神所勞矣。』」</p>
  <hr>
  