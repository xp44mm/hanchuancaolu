<h5>左傳</h5>　　　<span class="style11">襄公九年</span>
      <hr>
 
  <p>【經】</p><p>九年春，宋災。</p><p>夏，季孫宿如晉。</p><p>五月辛酉，夫人姜氏薨。</p><p>秋八月癸未，葬我小君穆姜。
  </p><p>冬，公會晉侯、宋公、衛伯、曹伯、莒子、邾子、滕子、薛伯、杞伯，小邾子、齊世子光伐鄭。十有二月己亥，同盟于戲。</p>
  <p>楚子伐鄭。</p>
  <p>【傳】</p>
  <p>九年春，宋災。樂喜為司城以為政。使伯氏司里。火所未至，徹小屋，塗大屋，陳畚挶，具綆缶，備水器，量輕重，蓄水潦，積土塗，巡丈城，繕守備，表火道。使華臣具正徒，令隧正納郊保，奔火所。使華閱討右官，官庀其司。向戌討左，亦如之。使樂遄庀刑器，亦如之。使皇鄖命校正出馬，工正出車，備甲兵，庀武守。使西鉏吾庀府守，令司宮、巷伯儆宮。二師令四鄉正敬享，祝宗用馬于四墉，祀盤庚于西門之外。</p>
  <p>晉侯問于士弱曰：「吾聞之，宋災，于是乎知有天道。何故？」對曰：「古之火正，或食于心，或食于咮，以出內火。是故咮為鶉火，心為大火。陶唐氏之火正閼伯，居商丘，祀大火，而火紀時焉。相土因之，故商主大火。商人閱其禍敗之釁，必始于火，是以日知其有天道也。」公曰：「可必乎？」對曰：「在道，國亂無象，不可知也。」</p>
  <p>夏，季武子如晉，報宣子之聘也。</p>
  <p>穆姜薨于東宮。始往而筮之，遇《艮》<img src="../../imgs/a005.gif" alt="a005"><img src="../../imgs/a005.gif" alt="a005">之八。史曰：「是謂《艮》之《隨》<img src="../../imgs/a007.gif" alt="a007"><img src="../../imgs/a003.gif" alt="a003">。《隨》其出也，君必速也。」姜曰：「亡。是于《周易》曰：『《隨》，元亨利貞，无咎。』元，體之長也；亨，嘉之會也；利，義之和也；貞，事之幹也。體仁足以長人，嘉德足以合禮，利物足以和義，貞固足以幹事。然，故不可誣也，是以雖《隨》，无咎。今我婦人而與于亂，固在下位，而有不仁，不可謂元。不靖國家，不可謂亨。作而害身，不可謂利。弃位而姣，不可謂貞。有四德者，《隨》而无咎。我皆無之，豈《隨》也哉？我則取惡，能无咎乎？必死于此，弗得出矣。」</p>
  <p>秦景公使士雃乞師于楚，將以伐晉，楚子許之。子囊曰：「不可，當今吾不能與晉爭。晉君類能而使之，舉不失選，官不易方，其卿讓于善，其大夫不失守，其士競于教，其庶人力于農穡。商工皁隸不知遷業。韓厥老矣，知罃稟焉以為政。范匄少于中行偃，而上之，使佐中軍。韓起少于欒黶，而欒黶、士魴上之，使佐上軍。魏絳多功，以趙武為賢，而為之佐。君明臣忠，上讓下競。當是時也，晉不可敵，事之而後可。君其圖之。」王曰：「吾既許之矣。雖不及晉，必將出師。」秋，楚子師于武城，以為秦援。秦人侵晉。晉饑，弗能報也。</p>
  <p>冬十月，諸侯伐鄭。庚午，季武子、齊崔杼、宋皇鄖從荀罃、士匄，門于鄟門。衛北宮括、曹人、邾人，從荀偃、韓起，門于師之梁。滕人、薛人，從欒黶、士魴，門于北門。杞人、郳人，從趙武、魏絳，斬行栗。甲戌，師于氾，令于諸侯曰：「修器備，盛餱糧，歸老幼，居疾于虎牢，肆眚，圍鄭。」鄭人恐，乃行成。中行獻子曰：「遂圍之，以待楚人之救也，而與之戰。不然，無成。」知武子曰：「許之盟而還師，以敝楚人。吾三分四軍，與諸侯之銳，以逆來者，于我未病，楚不能矣，猶愈于戰。暴骨以逞，不可以爭，大勞未艾。君子勞心，小人勞力，先王之制也。」諸侯皆不欲戰，乃許鄭成。十一月己亥，同盟于戲，鄭服也。</p>
  <p>將盟，鄭六卿公子騑、公子發、公子嘉、公孫輒、公孫蠆、公孫舍之，及其大夫、門子，皆從鄭伯。晉士莊子為載書曰：「自今日既盟之後，鄭國而不唯晉命是聽，而或有異志者，有如此盟。」公子騑趨進曰：「天禍鄭國，使介居二大國之間，大國不加德音，而亂以要之，使其鬼神不獲歆其禋祀，其民人不獲享其土利，夫婦辛苦墊隘，無所厎告。自今日既盟之後，鄭國而不唯有禮與彊可以庇民者是從，而敢有異志者，亦如之。」荀偃曰：「改載書。」公孫舍之曰：「昭大神要言焉，若可改也，大國亦可叛也。」知武子謂獻子曰：「我實不德，而要人以盟，豈禮也哉？非禮何以主盟？姑盟而退，修德息師而來，終必獲鄭，何必今日？我之不德，民將棄我，豈唯鄭？若能休和，遠人將至，何恃于鄭？」乃盟而還。</p>
  <p>晉人不得志于鄭，以諸侯復伐之。十二月癸亥，門其三門。閏月戊寅，濟于陰阪，侵鄭。次于陰口而還。子孔曰：「晉師可擊也，師老而勞，且有歸志，必大克之。」子展曰：「不可。」</p>
  <p>公送晉侯，晉侯以公晏于河上，問公年。季武子對曰：「會于沙隨之歲，寡君以生。」晉侯曰：「十二年矣，是謂一終，一星終也。國君十五而生子，冠而生子，禮也。君可以冠矣！大夫盍為冠具。」武子對曰：「君冠，必以祼享之禮行之，以金石之樂節之，以先君之祧處之。今寡君在行，未可具也，請及兄弟之國，而假備焉。」晉侯曰：「諾。」公還及衛，冠于成公之廟，假鐘磬焉，禮也。</p>
  <p>楚子伐鄭，子駟將及楚平。子孔、子蟜曰：「與大國盟，口血未乾而背之，可乎？」子駟、子展曰：「吾盟固云『唯彊是從』，今楚師至，晉不我救，則楚彊矣。盟誓之言，豈敢背之？且要盟無質，神弗臨也。所臨唯信，信者，言之瑞也，善之主也，是故臨之。明神不蠲要盟，背之，可也。」乃及楚平。公子罷戎入盟，同盟于中分。楚莊夫人卒，王未能定鄭而歸。</p>
  <p>晉侯歸，謀所以息民。魏絳請施舍，輸積聚以貸。自公以下，苟有積者盡出之。國無滯積，亦無困人；公無禁利，亦無貪民。祈以幣更，賓以特牲，器用不作，車服從給。行之期年，國乃有節，三駕而楚不能與爭。</p>
  <hr>
  