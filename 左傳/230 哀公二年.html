<h5>左傳</h5>　　　<span class="style11">哀公二年</span>
      <hr>
 
  <p>【經】</p>
  <p>二年春王二月，季孫斯、叔孫州仇、仲孫何忌帥師伐邾，取漷東田及沂西田。癸巳，叔孫州仇、仲孫何忌及邾子盟于句繹。</p>
  <p>夏四月丙子，衛侯元卒。</p><p>滕子來朝。</p><p>晉趙鞅帥師納衛世子蒯聵于戚。</p><p>秋八月甲戌，晉趙鞅帥師及鄭罕達帥師戰于鐵，鄭師敗績。</p><p>冬十月，葬衛靈公。</p><p>十有一月，蔡遷于州來。蔡殺其大夫公子駟。</p>
  <p>【傳】</p>
  <p>二年春，伐邾，將伐絞。邾人愛其土，故賂以漷、沂之田而受盟。</p>
  <p>初，衛侯遊于郊，子南僕。公曰：「余無子，將立女。」不對。他日又謂之，對曰：「郢不足以辱社稷，君其改圖。君夫人在堂，三揖在下，君命祇辱。」</p>
  <p>夏，衛靈公卒。夫人曰：「命公子郢為大子，君命也。」對曰：「郢異於他子，且君沒於吾手，若有之，郢必聞之。且亡人之子輒在。」乃立輒。</p>
  <p>六月乙酉，晉趙鞅納衛大子于戚。宵迷，陽虎曰：「右河而南，必至焉。」使大子絻，八人衰絰，偽自衛逆者。告於門，哭而入，遂居之。</p>
  <p>秋八月，齊人輸范氏粟，鄭子姚、子般送之。士吉射逆之，趙鞅禦之，遇於戚。陽虎曰：「吾車少，以兵車之旆與罕、駟兵車先陳。罕、駟自後隨而從之，彼見吾貌，必有懼心。於是乎會之，必大敗之。」從之。卜戰，龜焦。樂丁曰：「詩曰：『爰始爰謀，爰契我龜。』謀協，以故兆詢可也。」簡子誓曰：「范氏、中行氏反易天明，斬艾百姓，欲擅晉國而滅其君。寡君恃鄭而保焉。今鄭為不道，棄君助臣，二三子順天明，從君命，經德義，除詬恥，在此行也。克敵者，上大夫受縣，下大夫受郡，士田十萬，庶人工商遂，人臣隸圉免。志父無罪，君實圖之。若其有罪，絞縊以戮，桐棺三寸，不設屬辟，素車樸馬，無入于兆，下卿之罰也。」</p>
  <p>甲戌，將戰，郵無恤御簡子，衛太子為右。登鐵上，望見鄭師眾，大子懼，自投于車下。子良授大子綏而乘之，曰：「婦人也。」簡子巡列，曰：「畢萬，匹夫也。七戰皆獲，有馬百乘，死於牖下。群子勉之，死不在寇。」繁羽御趙羅，宋勇為右。羅無勇，麇之。吏詰之，御對曰：「痁作而伏。」衛大子禱曰：「曾孫蒯聵敢昭告皇祖文王、烈祖康叔、文祖襄公：鄭勝亂從，晉午在難，不能治亂，使鞅討之。蒯聵不敢自佚，備持矛焉。敢告無絕筋，無折骨，無面傷，以集大事，無作三祖羞。大命不敢請，佩玉不敢愛。」</p>
  <p>鄭人擊簡子中肩，斃于車中，獲其蠭旗。大子救之以戈。鄭師北，獲溫大夫趙羅。大子復伐之，鄭師大敗，獲齊粟千車。趙孟喜曰：「可矣。」傅傁曰：「雖克鄭，猶有知在，憂未艾也。」</p>
  <p>初，周人與范氏田，公孫尨稅焉，趙氏得而獻之。吏請殺之。趙孟曰：「為其主也，何罪？」止而與之田。及鐵之戰，以徒五百人宵攻鄭師，取蠭旗於子姚之幕下，獻，曰：「請報主德。」追鄭師，姚、般、公孫林殿而射，前列多死。趙孟曰：「國無小。」既戰，簡子曰：「吾伏弢嘔血，鼓音不衰，今日我上也。」大子曰：「吾救主於車，退敵於下，我，右之上也。」郵良曰：「我兩靷將絕，吾能止之，我，御之上也。」駕而乘材，兩靷皆絕。</p>
  <p>吳洩庸如蔡納聘，而稍納師。師畢入，眾知之。蔡侯告大夫，殺公子駟以說，哭而遷墓。冬，蔡遷于州來。</p>
  <hr>
  