<h5>左傳</h5>　　　<span class="style11">襄公十三年</span>
<hr>
<p>【經】</p>
<p>十有三年春，公至自晉。</p>
<p>夏，取邿。</p>
<p>秋九月庚辰，楚子審卒。</p>
<p>冬，城防。
  </p>
<p>【傳】</p>
<p>十三年春，公至自晉，孟獻子書勞于廟，禮也。</p>
<p>夏，邿亂，分為三。師救邿，遂取之。凡書「取」，言易也；用大師焉曰「滅」，弗地曰「入」。</p>
<p>荀罃、士魴卒，晉侯蒐于緜上以治兵。使士匄將中軍，辭曰：「伯游長。昔臣習于知伯，是以佐之，非能賢也。請從伯游。」荀偃將中軍，士匄佐之。使韓起將上軍，辭以趙武。又使欒黶，辭曰：「臣不如韓起，韓起願上趙武。君其聽之。」使趙武將上軍，韓起佐之。欒黶將下軍，魏絳佐之。新軍無帥，晉侯難其人，使其什吏率其卒乘官屬以從于下軍，禮也。晉國之民是以大和，諸侯遂睦。君子曰：「讓，禮之主也。范宣子讓，其下皆讓。欒黶為汰，弗敢違也。晉國以平，數世賴之，刑善也夫。一人刑善，百姓休和，可不務乎？《書》曰：『一人有慶，兆民賴之，其寧惟永。』其是之謂乎！周之興也，其《詩》曰：『儀刑文王，萬邦作孚。』言刑善也。及其衰也，其《詩》曰：『大夫不均，我從事獨賢。』言不讓也。世之治也，君子尚能而讓其下，小人農力以事其上，是以上下有禮，而讒慝黜遠。由不爭也，謂之懿德。及其亂也，君子稱其功以加小人，小人伐其技以馮君子，是以上下無禮，亂虐並生。由爭善也，謂之昏德。國家之敝，恒必由之。」</p>
<p>楚子疾，告大夫曰：「不穀不德，少主社稷，生十年而喪先君，未及習師保之教訓，而應受多福，是以不德，而亡師于鄢，以辱社稷，為大夫憂，其弘多矣。若以大夫之靈，獲保首領以歿于地。唯是春秋窀穸之事，所以從先君于禰廟者，請為『靈』若『厲』，大夫擇焉。」莫對。及五命乃許。秋，楚共王卒。子囊謀諡，大夫曰：「君有命矣。」子囊曰：「君命以共，若之何毀之？赫赫楚國，而君臨之，撫有蠻夷，奄征南海，以屬諸夏，而知其過，可不謂共乎？請諡之『共』。」大夫從之。</p>
<p>吳侵楚，養由基奔命，子庚以師繼之。養叔曰：「吳乘我喪，謂我不能師也，必易我而不戒。子為三覆以待我，我請誘之。」子庚從之。戰于庸浦，大敗吳師，獲公子黨。君子以吳為不弔。《詩》曰：「不弔昊天，亂靡有定。」</p>
<p>冬，城防，書事，時也。于是將早城，臧武仲請俟畢農事，禮也。</p>
<p>鄭良霄、大宰石㚟猶在楚。石㚟言于子囊曰：「先王卜征五年，而歲習其祥，祥習則行。不習，則增修德而改卜。今楚實不競，行人何罪？止鄭一卿，以除其偪，使睦而疾楚，以固于晉，焉用之？使歸而廢其使，怨其君以疾其大夫，而相牽引也，不猶愈乎？」楚人歸之。</p>
<hr>  
