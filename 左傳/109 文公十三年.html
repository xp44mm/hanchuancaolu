<h5>左傳</h5>　　　<span class="style11">文公十三年</span>
<hr>
<p>【經】</p>
<p>十有三年春王正月。</p>
<p>夏五月壬午，陳侯朔卒。</p>
<p>邾子蘧蒢卒。</p>
<p>自正月不雨，至于秋七月。</p>
<p>大室屋壞。</p>
<p>冬，公如晉。衛侯會公于沓。</p>
<p>狄侵衛。</p>
<p>十有二月己丑，公及晉侯盟。</p>
<p>公還自晉，鄭伯會公于棐。</p>
<p>【傳】</p>
<p>十三年春，晉侯使詹嘉處瑕，以守桃林之塞。</p>
<p>晉人患秦之用士會也，夏，六卿相見於諸浮。趙宣子曰；「隨會在秦，賈季在狄，難日至矣，若之何？」中行桓子曰：「請復賈季，能外事，且由舊勳。」郤成子曰：「賈季亂，且罪大，不如隨會，能賤而有恥，柔而不犯，其知足使也，且無罪。」乃使魏壽餘偽以魏叛者以誘士會，執其帑於晉，使夜逸。請自歸于秦，秦伯許之。履士會之足于朝。秦伯師于河西，魏人在東。壽餘曰：「請東人之能與夫二三有司言者，吾與之先。」使士會，士會辭曰：「晉人，虎狼也，若背其言，臣死，妻子為戮，無益于君，不可悔也。」秦伯曰：「若背其言，所不歸爾帑者，有如河。」乃行。繞朝贈之以策，曰：「子無謂秦無人，吾謀適不用也。」既濟，魏人譟而還。秦人歸其帑，其處者為劉氏。</p>
<p>邾文公卜遷于繹。史曰：「利於民，而不利於君。」邾子曰：「苟利於民，孤之利也。天生民而樹之君，以利之也。民既利矣，孤必與焉。」左右曰：「命可長也，君何弗為？」邾子曰：「命在養民。死之短長，時也。民苟利矣，遷也，吉莫如之！」遂遷于繹。五月，邾文公卒。君子曰：「知命。」</p>
<p>秋七月，大室之屋壞，書，不共也。</p>
<p>冬，公如晉朝，且尋盟。衛侯會公于沓，請平于晉。公還，鄭伯會公于棐，亦請平于晉。公皆成之。鄭伯與公宴于棐，子家賦《鴻雁》。季文子曰：「寡君未免於此。」文子賦《四月》。子家賦《載馳》之四章。文子賦《采薇》之四章。鄭伯拜，公答拜。</p>
<hr>  
