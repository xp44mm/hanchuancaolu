<h5>左傳</h5>　　　<span class="style11">桓公二年</span>
      <hr>
 
  <p> 【經】<br>
    二年春，王正月戊申，宋督弒其君與夷及其大夫孔父。<br>
    滕子來朝。<br>
    三月，公會齊侯、陳侯、鄭伯于稷，以成宋亂。<br>
    夏四月，取郜大鼎于宋。戊申，納于大廟。<br>
    秋七月，杞侯來朝。<br>
    蔡侯、鄭伯會于鄧。<br>
    九月，入杞。<br>
    公及戎盟于唐。<br>
    冬，公至自唐。
  </p><p>【傳】</p>
  <p>二年春，宋督攻孔氏，殺孔父而取其妻。公怒，督懼，遂弒殤公。</p>
  <p>君子以督為有無君之心，而後動於惡，故先書弒其君。會于稷，以成宋亂，為賂故，立華氏也。</p>
  <p>宋殤公立，十年十一戰，民不堪命。孔父嘉為司馬，督為大宰，故因民之不堪命，先宣言曰：「司馬則然。」已殺孔父而弒殤公，召莊公于鄭而立之，以親鄭。以郜大鼎賂公，齊、陳、鄭皆有賂，故遂相宋公。</p>
  <p>夏四月，取郜大鼎于宋。戊申，納于大廟。非禮也。臧哀伯諫曰：「君人者，將昭德塞違，以臨照百官，猶懼或失之。故昭令德以示子孫。是以清廟茅屋，大路越席，大羹不致，粢食不鑿，昭其儉也。袞、冕、黻、珽，帶、裳、幅、舄，衡、紞、紘、綖，昭其度也。藻、率、鞞、鞛，鞶、厲、游、纓，昭其數也。火、龍、黼、黻，昭其文也。五色比象，昭其物也。錫、鸞、和、鈴，昭其聲也。三辰旂旗，昭其明也。夫德，儉而有度，登降有數。文、物以紀之，聲、明以發之，以臨照百官，百官於是乎戒懼，而不敢易紀律。今滅德立違，而寘其賂器於大廟，以明示百官，百官象之，其又何誅焉？國家之敗，由官邪也。官之失德，寵賂章也。郜鼎在廟，章孰甚焉？武王克商，遷九鼎于雒邑，義士猶或非之，而況將昭違亂之賂器於大廟，其若之何？」公不聽。周內史聞之，曰：「臧孫達其有後於魯乎！君違，不忘諫之以德。」</p>
  <p>秋七月，杞侯來朝，不敬，杞侯歸，乃謀伐之。</p>
  <p>蔡侯、鄭伯會于鄧，始懼楚也。</p>
  <p>九月，入杞，討不敬也。</p>
  <p>公及戎盟于唐，修舊好也。</p>
  <p>冬，公至自唐，告于廟也。凡公行，告于宗廟；反行，飲至、舍爵，策勳焉，禮也。特相會，往來稱地，讓事也。自參以上，則往稱地，來稱會，成事也。</p>
  <p>初，晉穆侯之夫人姜氏，以條之役生太子，命之曰仇。其弟以千畝之戰生，命之曰成師。師服曰：「異哉，君之名子也！夫名以制義，義以出禮，禮以體政，政以正民。是以政成而民聽，易則生亂。嘉耦曰妃，怨耦曰仇，古之命也。今君命大子曰仇，弟曰成師，始兆亂矣，兄其替乎？」</p>
  <p>惠之二十四年，晉始亂，故封桓叔于曲沃，靖侯之孫欒賓傅之。師服曰：「吾聞國家之立也，本大而末小，是以能固。故天子建國，諸侯立家，卿置側室，大夫有貳宗，士有隸子弟，庶人、工、商各有分親，皆有等衰。是以民服事其上，而下無覬覦。今晉，甸侯也，而建國，本既弱矣，其能久乎？」</p>
  <p>惠之三十年，晉潘父弒昭侯而納桓叔，不克。晉人立孝侯。</p>
  <p>惠之四十五年，曲沃莊伯伐翼，弒孝侯。翼人立其弟鄂侯。鄂侯生哀侯。哀侯侵陘庭之田。陘庭南鄙啟曲沃伐翼。</p>
  <hr>
  