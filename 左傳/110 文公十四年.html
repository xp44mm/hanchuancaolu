<h5>左傳</h5>　　　<span class="style11">文公十四年</span>
<hr>
<p>【經】</p>
<p>十有四年春王正月，公至自晉。</p>
<p>邾人伐我南鄙，叔彭生帥師伐邾。</p>
<p>夏五月乙亥，齊侯潘卒。</p>
<p>六月，公會宋公、陳侯、衛侯、鄭伯、許男、曹伯、晉趙盾。癸酉，同盟于新城。</p>
<p>秋七月，有星孛入于北斗。</p>
<p>公至自會。</p>
<p>晉人納捷菑于邾，弗克納。</p>
<p>九月甲申，公孫敖卒于齊。</p>
<p>齊公子商人弒其君舍。</p>
<p>宋子哀來奔。</p>
<p>冬，單伯如齊。</p>
<p>齊人執單伯。</p>
<p>齊人執子叔姬。</p>
<p>【傳】</p>
<p>十四年春，頃王崩。周公閱與王孫蘇爭政，故不赴。凡崩、薨，不赴則不書。禍、福，不告亦不書，懲不敬也。</p>
<p>邾文公之卒也，公使弔焉，不敬。邾人來討，伐我南鄙，故惠伯伐邾。</p>
<p>子叔姬妃齊昭公，生舍。叔姬無寵，舍無威。公子商人驟施於國，而多聚士，盡其家，貸於公有司以繼之。夏五月，昭公卒，舍即位。</p>
<p>邾文公元妃齊姜，生定公；二妃晉姬，生捷菑。文公卒，邾人立定公，捷菑奔晉。</p>
<p>六月，同盟于新城，從於楚者服，且謀邾也。</p>
<p>秋七月乙卯，夜，齊商人弒舍而讓元。元曰：「爾求之久矣。我能事爾，爾不可使多蓄憾，將免我乎？爾為之！」</p>
<p>有星孛入于北斗，周內史叔服曰：「不出七年，宋、齊、晉之君皆將死亂。」</p>
<p>晉趙盾以諸侯之師八百乘，納捷菑于邾。邾人辭曰：「齊出貜且長。」宣子曰：「辭順而弗從，不祥。」乃還。</p>
<p>周公將與王孫蘇訟于晉，王叛王孫蘇，而使尹氏與聃啟訟周公于晉。趙宣子平王室而復之。</p>
<p>楚莊王立，子孔、潘崇將襲羣舒，使公子燮與子儀守，而伐舒蓼。二子作亂，城郢，而使賊殺子孔，不克而還。八月，二子以楚子出，將如商密，廬戢梨及叔麇誘之，遂殺鬬克及公子燮。初，鬬克囚于秦，秦有殽之敗，而使歸求成。成而不得志，公子燮求令尹而不得。故二子作亂。</p>
<p>穆伯之從己氏也，魯人立文伯。穆伯生二子於莒，而求復。文伯以為請，襄仲使無朝聽命，復而不出，三年而盡室以復適莒。文伯疾而請曰：「穀之子弱，請立難也。」許之。文伯卒，立惠叔。穆伯請重賂以求復，惠叔以為請，許之。將來，九月，卒于齊，告喪，請葬，弗許。</p>
<p>宋高哀為蕭封人，以為卿，不義宋公而出，遂來奔。書曰「宋子哀來奔」，貴之也。</p>
<p>齊人定懿公，使來告難，故書以「九月」。齊公子元不順懿公之為政也，終不曰「公」，曰「夫己氏」。</p>
<p>襄仲使告于王，請以王寵求昭姬于齊，曰：「殺其子，焉用其母？請受而罪之。」冬，單伯如齊，請子叔姬，齊人執之。又執子叔姬。</p>
<hr>  
