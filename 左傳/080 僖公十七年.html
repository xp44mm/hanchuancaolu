<h5>左傳</h5>　　　<span class="style11">僖公十七年</span>
      <hr>
 
  <p>【經】</p><p>十有七年春，齊人、徐人伐英氏。</p><p>夏，滅項。</p><p>秋，夫人姜氏會齊侯于卞。</p><p>九月，會至自會。</p><p>冬，十有二月乙亥，齊侯小白卒。
  </p><p>【傳】</p>
  <p>十有七年春，齊人為徐伐英氏，以報婁林之役也。</p>
  <p>夏，晉大子圉為質于秦，秦歸河東而妻之。惠公之在梁也，梁伯妻之。梁嬴孕，過期，卜招父與其子卜之。其子曰：「將生一男一女。」招曰：「然。男為人臣，女為人妾。」故名男曰圉，女曰妾。及子圉西質，妾為宦女焉。</p>
  <p>師滅項。淮之會，公有諸侯之事，未歸，而取項。齊人以為討，而止公。</p>
  <p>秋，聲姜以公故，會齊侯于卞。九月，公至。書曰：「至自會。」猶有諸侯之事焉，且諱之也。</p>
  <p>齊侯之夫人三：王姬，徐嬴，蔡姬，皆無子。齊侯好內，多內寵，內嬖如夫人者六人：長衛姬，生武孟；少衛姬，生惠公；鄭姬，生孝公；葛嬴，生昭公；密姬，生懿公；宋華子，生公子雍。公與管仲屬孝公於宋襄公，以為太子。雍巫有寵於衛共姬，因寺人貂以薦羞於公，亦有寵，公許之立武孟。管仲卒，五公子皆求立。冬，十月乙亥，齊桓公卒。易牙入，與寺人貂因內寵以殺羣吏，而立公子無虧。孝公奔宋。十二月乙亥，赴。辛巳夜，殯。</p>
  <hr>
  