<h5>左傳</h5>　　　<span class="style11">定公五年</span>
<hr>
<p>【經】</p>
<p>五年春王三月辛亥朔，日有食之。</p>
<p>夏，歸粟于蔡。</p>
<p>於越入吳。</p>
<p>六月丙申，季孫意如卒。</p>
<p>秋七月壬子，叔孫不敢卒。</p>
<p>冬，晉士鞅帥師圍鮮虞。</p>
<p>【傳】</p>
<p>五年春，王人殺子朝于楚。</p>
<p>夏，歸粟于蔡，以周亟，矜無資。</p>
<p>越入吳，吳在楚也。</p>
<p>六月，季平子行東野，還，未至，丙申，卒于房。陽虎將以璵璠斂，仲梁懷弗與，曰：「改步改玉。」陽虎欲逐之，告公山不狃。不狃曰：「彼為君也，子何怨焉？」既葬，桓子行東野，及費。子洩為費宰，逆勞于郊，桓子敬之。勞仲梁懷，仲梁懷弗敬。子洩怒，謂陽虎：「子行之乎？」</p>
<p>申包胥以秦師至，秦子蒲、子虎帥車五百乘以救楚。子蒲曰：「吾未知吳道。」使楚人先與吳人戰，而自稷會之，大敗夫槩王于沂。吳人獲薳射於柏舉，其子帥奔徒以從子西，敗吳師于軍祥。</p>
<p>秋七月，子期、子蒲滅唐。</p>
<p>九月，夫槩王歸，自立也，以與王戰，而敗，奔楚，為堂谿氏。吳師敗楚師于雍澨，秦師又敗吳師。吳師居麇，子期將焚之，子西曰：「父兄親暴骨焉，不能收，又焚之，不可。」子期曰：「國亡矣！死者若有知也，可以歆舊祀，豈憚焚之？」焚之，而又戰，吳師敗，又戰于公壻之谿。吳師大敗，吳子乃歸。囚闉輿罷，闉輿罷請先，遂逃歸。葉公諸梁之弟后臧從其母於吳，不待而歸，葉公終不正視。</p>
<p>乙亥，陽虎囚季桓子及公父文伯，而逐仲梁懷。冬十月丁亥，殺公何藐。己丑，盟桓子于稷門之內。庚寅，大詛。逐公父歜及秦遄，皆奔齊。</p>
<p>楚子入于郢。初，鬬辛聞吳人之爭宮也，曰：「吾聞之：『不讓，則不和；不和，不可以遠征。』吳爭於楚，必有亂；有亂，則必歸，焉能定楚？」</p>
<p>王之奔隨也，將涉於成臼，藍尹亹涉其帑，不與王舟。及寧，王欲殺之。子西曰：「子常唯思舊怨以敗，君何效焉？」王曰：「善。使復其所，吾以志前惡。」王賞鬬辛、王孫由于、王孫圉、鍾建、鬬巢、申包胥、王孫賈、宋木、鬬懷。子西曰：「請舍懷也。」王曰：「大德滅小怨，道也。」申包胥曰：「吾為君也，非為身也。君既定矣，又何求？且吾尤子旗，其又為諸？」遂逃賞。王將嫁季羋，季羋辭曰：「所以為女子，遠丈夫也。鍾建負我矣。」以妻鍾建，以為樂尹。</p>
<p>王之在隨也，子西為王輿服以保路，國于脾洩。聞王所在，而後從王。王使由于城麇，復命。子西問高厚焉，弗知。子西曰：「不能，如辭。城不知高厚，小大何知？」對曰：「固辭不能，子使余也。人各有能有不能。王遇盜於雲中，余受其戈，其所猶在。」袒而示之背，曰：「此余所能也。脾洩之事，余亦弗能也。」</p>
<p>晉士鞅圍鮮虞，報觀虎之役也。</p>
<hr>  
