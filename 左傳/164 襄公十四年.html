<h5>左傳</h5>　　　<span class="style11">襄公十四年</span>
<hr>
<p>【經】</p>
<p>十有四年春王正月，季孫宿、叔老會晉士匄、齊人、宋人、衛人、鄭公孫蠆、曹人、莒人、邾人、滕人、薛人、杞人、小邾人會吳于向。</p>
<p>二月乙未朔，日有食之。</p>
<p>夏四月，叔孫豹會晉荀偃、齊人、宋人、衛北宮括、鄭公孫蠆、曹人、莒人、邾人、滕人、薛人、杞人、小邾人伐秦。</p>
<p>己未，衛侯出奔齊。</p>
<p>莒人侵我東鄙。</p>
<p>秋，楚公子貞帥師伐吳。</p>
<p>冬，季孫宿會晉士匄、宋華閱、衛孫林父、鄭公孫蠆、莒人、邾人于戚。</p>
<p>【傳】</p>
<p>十四年春，吳告敗于晉。會于向，為吳謀楚故也。范宣子數吳之不德也，以退吳人。執莒公子務婁，以其通楚使也。</p>
<p>將執戎子駒支，范宣子親數諸朝，曰：「來！姜戎氏！昔秦人迫逐乃祖吾離于瓜州，乃祖吾離被苫蓋，蒙荊棘以來歸我先君，我先君惠公有不腆之田，與女剖分而食之。今諸侯之事我寡君不如昔者，蓋言語漏洩，則職女之由。詰朝之事，爾無與焉。與，將執女！」對曰：「昔秦人負恃其眾，貪于土地，逐我諸戎。惠公蠲其大德，謂我諸戎是四嶽之裔胄也，毋是翦棄。賜我南鄙之田，狐狸所居，犲狼所噑。我諸戎除翦其荊棘，驅其狐狸犲狼，以為先君不侵不叛之臣，至于今不貳。昔文公與秦伐鄭，秦人竊與鄭盟而舍戍焉，于是乎有殽之師。晉禦其上，戎亢其下，秦師不復，我諸戎實然。譬如捕鹿，晉人角之，諸戎掎之，與晉踣之。戎何以不免？自是以來，晉之百役，與我諸戎相繼于時。以從執政，猶殽志也，豈敢離逷？今官之師旅，無乃實有所闕，以攜諸侯，而罪我諸戎！我諸戎飲食衣服不與華同，贄幣不通，言語不達，何惡之能為？不與于會，亦無瞢焉。」賦《青蠅》而退。宣子辭焉，使即事于會，成愷悌也。于是子叔齊子為季武子介以會，自是晉人輕魯幣而益敬其使。</p>
<p>吳子諸樊既除喪，將立季札。季札辭曰：「曹宣公之卒也，諸侯與曹人不義曹君，將立子臧。子臧去之，遂弗為也，以成曹君。君子曰：『能守節。』君，義嗣也。誰敢奸君？有國，非吾節也。札雖不才，願附于子臧，以無失節。」固立之，棄其室而耕，乃舍之。</p>
<p>夏，諸侯之大夫從晉侯伐秦，以報櫟之役也。晉侯待于竟，使六卿帥諸侯之師以進。及涇不濟。叔向見叔孫穆子，穆子賦《匏有苦葉》，叔向退而具舟。魯人、莒人先濟。鄭子蟜見衛北宮懿子曰：「與人而不固，取惡莫甚焉！若社稷何？」懿子說。二子見諸侯之師而勸之濟。濟涇而次。秦人毒涇上流，師人多死。鄭司馬子蟜帥鄭師以進，師皆從之，至于棫林，不獲成焉。荀偃令曰：「雞鳴而駕，塞井夷竈，唯余馬首是瞻！」欒黶曰：「晉國之命，未是有也，余馬首欲東。」乃歸，下軍從之。左史謂魏莊子曰：「不待中行伯乎？」莊子曰：「夫子命從帥，欒伯，吾帥也，吾將從之。從帥，所以待夫子也。」伯游曰：「吾今實過，悔之何及，多遺秦禽。」乃命大還。晉人謂之「遷延之役」。</p>
<p>欒鍼曰：「此役也，報櫟之敗也。役又無功，晉之恥也。吾有二位于戎路，敢不恥乎？」與士鞅馳秦師，死焉。士鞅反。欒黶謂士匄曰：「余弟不欲住，而子召之。余弟死，而子來，是而子殺余之弟也。弗逐，余亦將殺之。」士鞅奔秦。于是齊崔杼、宋華閱、仲江會伐秦。不書，惰也。向之會亦如之。衛北宮括不書于向，書于伐秦，攝也。</p>
<p>秦伯問于士鞅曰：「晉大夫其誰先亡？」對曰：「其欒氏乎！」秦伯曰：「以其汰乎？」對曰：「然。欒黶汰虐已甚，猶可以免，其在盈乎！」秦伯曰：「何故？」對曰：「武子之德在民，如周人之思召公焉，愛其甘棠，況其子乎？欒黶死，盈之善未能及人，武子所施沒矣，而黶之怨實章，將于是乎在。」秦伯以為知言，為之請于晉而復之。</p>
<p>衛獻公戒孫文子、甯惠子食，皆服而朝，日旰不召，而射鴻于囿。二子從之，不釋皮冠而與之言。二子怒。孫文子如戚，孫蒯入使。公飲之酒，使大師歌《巧言》之卒章。大師辭，師曹請為之。初，公有嬖妾，使師曹誨之琴，師曹鞭之。公怒，鞭師曹三百。故師曹欲歌之，以怒孫子，以報公。公使歌之，遂誦之。蒯懼，告文子。文子曰：「君忌我矣！弗先，必死。」並帑于戚而入，見蘧伯玉，曰：「君之暴虐，子所知也。大懼社稷之傾覆，將若之何？」對曰：「君制其國，臣敢奸之？雖奸之，庸如愈乎？」遂行，從近關出。公使子蟜、子伯、子皮與孫子盟于丘宮，孫子皆殺之。四月己未，子展奔齊，公如鄄。使子行請于孫子，孫子又殺之。公出奔齊，孫氏追之，敗公徒于河澤，鄄人執之。</p>
<p>初，尹公佗學射于庚公差，庚公差學射于公孫丁。二子追公，公孫丁御公。子魚曰：「射為背師，不射為戮，射為禮乎？」射兩軥而還。尹公佗曰：「子為師，我則遠矣。」乃反之。公孫丁授公轡而射之，貫臂。子鮮從公。及竟，公使祝宗告亡，且告無罪。定姜曰：「無神，何告？若有，不可誣也。有罪，若何告無？舍大臣而與小臣謀，一罪也。先君有冢卿以為師保而蔑之，二罪也。余以巾櫛事先君，而暴妾使余，三罪也。告亡而已，無告無罪。」</p>
<p>公使厚成叔弔于衛，曰：「寡君使瘠，聞君不撫社稷，而越在他竟，若之何不弔？以同盟之故，使瘠敢私于執事，曰：『有君不弔，有臣不敏；君不赦宥，臣亦不帥職；增淫發洩，其若之何？』」</p>
<p>衛人使大叔儀對曰：「群臣不佞，得罪于寡君。寡君不以即刑而悼棄之，以為君憂。君不忘先君之好，辱弔群臣，又重恤之，敢拜君命之辱，重拜大貺。」厚孫歸，復命，語臧武仲曰：「衛君其必歸乎！有大叔儀以守，有母弟鱄以出。或撫其內，或營其外，能無歸乎？」</p>
<p>齊人以郲寄衛侯。及其復也，以郲糧歸。右宰穀從而逃歸，衛人將殺之。辭曰：「余不說初矣，余狐裘而羔袖。」乃赦之。衛人立公孫剽，孫林父、甯殖相之，以聽命于諸侯。衛侯在郲，臧紇如齊，唁衛侯。衛侯與之言，虐。退而告其人曰：「衛侯其不得入矣，其言糞土也。亡而不變，何以復國？」子展、子鮮聞之，見臧紇，與之言，道。臧孫說，謂其人曰：「衛君必入。夫二子者，或輓之，或推之，欲無入，得乎？」</p>
<p>師歸自伐秦。晉侯舍新軍，禮也。成國不過半天子之軍。周為六軍，諸侯之大者三軍可也。于是知朔生盈而死，盈生六年而武子卒。彘裘亦幼，皆未可立也。新軍無帥，故舍之。</p>
<p>師曠侍于晉侯，晉侯曰：「衛人出其君，不亦甚乎？」對曰：「或者其君實甚。良君將賞善而刑淫，養民如子，蓋之如天，容之如地。民奉其君，愛之如父母，仰之如日月，敬之如神明，畏之如雷霆，其可出乎？夫君，神之主而民之望也。若困民之主，匱神乏祀，百姓絕望，社稷無主，將安用之？弗去何為？天生民而立之君，使司牧之，勿使失性。有君而為之貳，使師保之，勿使過度。是故天子有公，諸侯有卿，卿置側室，大夫有貳宗，士有朋友，庶人、工、商、皁、隸、牧、圉皆有親暱，以相輔佐也。善則賞之，過則匡之，患則救之，失則革之。自王以下，各有父兄子弟以補察其政。史為書，瞽為詩，工誦箴諫，大夫規誨，士傳言，庶人謗，商旅于市，百工獻藝。故《夏書》曰：『遒人以木鐸徇于路，官師相規，工執藝事以諫。』正月孟春，于是乎有之，諫失常也。天之愛民甚矣，豈其使一人肆于民上，以從其淫而棄天地之性？必不然矣。」</p>
<p>秋，楚子為庸浦之役故，子囊師于棠以伐吳。吳不出而還。子囊殿，以吳為不能而弗儆。吳人自皋舟之隘要而擊之，楚人不能相救，吳人敗之，獲楚公子宜穀。</p>
<p>王使劉定公賜齊侯命，曰：「昔伯舅大公右我先王，股肱周室，師保萬民。世胙大師，以表東海。王室之不壞，繄伯舅是賴。今余命女環，茲率舅氏之典，纂乃祖考，無忝乃舊。敬之哉，無廢朕命！」</p>
<p>晉侯問衛故于中行獻子，對曰：「不如因而定之。衛有君矣，伐之，未可以得志，而勤諸侯。史佚有言曰：『因重而撫之。』仲虺有言曰：『亡者侮之，亂者取之，推亡固存，國之道也。』君其定衛以待時乎？」冬，會于戚，謀定衛也。</p>
<p>范宣子假羽毛于齊而弗歸，齊人始貳。</p>
<p>楚子囊還自伐吳，卒。將死，遺言謂子庚必城郢。君子謂：「子囊忠。君薨不忘增其名，將死不忘衛社稷，可不謂忠乎？忠，民之望也。《詩》曰：『行歸于周，萬民所望。』忠也。」</p>
<hr>  
