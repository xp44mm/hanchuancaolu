<h5>左傳</h5>　　　<span class="style11">成公十年</span>
<hr>
<p>【經】</p>
<p>十年春，衛侯之弟黑背帥師侵鄭。</p>
<p>夏四月，五卜郊，不從，乃不郊。</p>
<p>五月，公會晉侯、齊侯、宋公、衛侯、曹伯伐鄭。</p>
<p>齊人來媵。</p>
<p>丙午，晉侯獳卒。</p>
<p>秋七月，公如晉。</p>
<p>冬，十月。
  </p>
<p>【傳】</p>
<p>十年春，晉侯使糴茷如楚，報大宰子商之使也。</p>
<p>衛子叔黑背侵鄭，晉命也。</p>
<p>鄭公子班聞叔申之謀，三月，子如立公子繻。夏四月，鄭人殺繻，立髠頑，子如奔許。欒武子曰：「鄭人立君，我執一人焉，何益？不如伐鄭而歸其君，以求成焉。」晉侯有疾。五月，晉立大子州蒲以為君，而會諸侯伐鄭。鄭子罕賂以襄鐘，子然盟于脩澤，子駟為質。辛巳，鄭伯歸。</p>
<p>晉侯夢大厲，被髮及地，搏膺而踊曰：「殺余孫，不義。余得請於帝矣！」壞大門及寢門而入。公懼，入于室，又壞戶。公覺，召桑田巫。巫言如夢。公曰：「何如？曰：「不食新矣。」公疾病，求醫于秦。秦伯使醫緩為之。未至，公夢疾為二豎子，曰：「彼，良醫也。懼傷我，焉逃之？」其一曰：「居肓之上，膏之下，若我何？」醫至，曰：「疾不可為也。在肓之上，膏之下，攻之不可，達之不及，藥不至焉，不可為也。」公曰：「良醫也。」厚為之禮而歸之。六月丙午，晉侯欲麥，使甸人獻麥，饋人為之。召桑田巫，示而殺之。將食，張，如廁，陷而卒。小臣有晨夢負公以登天，及日中，負晉侯出諸廁，遂以為殉。</p>
<p>鄭伯討立君者，戊申，殺叔申、叔禽。君子曰：「忠為令德，非其人猶不可，況不令乎？」</p>
<p>秋，公如晉。晉人止公，使送葬。於是糴茷未反。冬，葬晉景公，公送葬，諸侯莫在。魯人辱之，故不書，諱之也。</p>
<hr>  
