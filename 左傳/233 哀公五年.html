<h5>左傳</h5>　　　<span class="style11">哀公五年</span>
<hr>
<p>【經】</p>
<p>五年春，城毗。</p>
<p>夏，齊侯伐宋。</p>
<p>晉趙鞅帥師伐衛。</p>
<p>秋九月癸酉，齊侯杵臼卒。</p>
<p>冬，叔還如齊。</p>
<p>閏月，葬齊景公。</p>
<p>【傳】</p>
<p>五年春，晉圍柏人，荀寅、士吉射奔齊。初，范氏之臣王生惡張柳朔，言諸昭子，使為柏人。昭子曰：「夫非而讎乎？」對曰：「私讎不及公，好不廢過，惡不去善，義之經也。臣敢違之？」及范氏出，張柳朔謂其子：「爾從主，勉之！我將止死，王生授我矣，吾不可以僭之。」遂死於柏人。</p>
<p>夏，趙鞅伐衛，范氏之故也，遂圍中牟。</p>
<p>齊燕姬生子，不成而死。諸子鬻姒之子荼嬖，諸大夫恐其為大子也，言於公曰：「君之齒長矣，未有大子，若之何？」公曰：「二三子間於憂虞，則有疾疢，亦姑謀樂，何憂於無君？」公疾，使國惠子、高昭子立荼，寘群公子於萊。秋，齊景公卒。冬十月，公子嘉、公子駒、公子黔奔衛，公子鉏、公子陽生來奔。萊人歌之曰：「景公死乎不與埋，三軍之事乎不與謀。師乎師乎，何黨之乎？」</p>
<p>鄭駟秦富而侈，嬖大夫也，而常陳卿之車服於其庭。鄭人惡而殺之。子思曰：「詩曰：『不解于位，民之攸塈。』不守其位而能久者鮮矣。商頌曰：『不僭不濫，不敢怠皇，命以多福。』」  </p>
<hr>  
