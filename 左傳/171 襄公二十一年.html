<h5>左傳</h5>　　　<span class="style11">襄公二十一年</span>
<hr>
<p>【經】</p>
<p>二十有一年春王正月，公如晉。</p>
<p>邾庶其以漆、閭丘來奔。</p>
<p>夏，公至自晉。</p>
<p>秋，晉欒盈出奔楚。</p>
<p>九月庚戌朔，日有食之。</p>
<p>冬十月庚辰朔，日有食之。</p>
<p>曹伯來朝。</p>
<p>公會晉侯、齊侯、宋公、衛侯、鄭伯、曹伯、莒子、邾子于商任。
  </p>
<p>【傳】</p>
<p>二十一年春，公如晉，拜師及取邾田也。</p>
<p>邾庶其以漆、閭丘來奔，季武子以公姑姊妻之，皆有賜于其從者。于是魯多盜。季孫謂臧武仲曰：「子盍詰盜？」武仲曰：「不可詰也，紇又不能。」季孫曰：「我有四封，而詰其盜，何故不可？子為司寇，將盜是務去，若之何不能？」武仲曰：「子召外盜而大禮焉，何以止吾盜？子為正卿，而來外盜，使紇去之，將何以能？庶其竊邑于邾以來，子以姬氏妻之，而與之邑，其從者皆有賜焉。若大盜禮焉以君之姑姊與其大邑，其次皁牧輿馬，其小者衣裳劍帶，是賞盜也。賞而去之，其或難焉。紇也聞之，在上位者洒濯其心，壹以待人，軌度其信，可明徵也，而後可以治人。夫上之所為，民之歸也。上所不為，而民或為之，是以加刑罰焉，而莫敢不懲。若上之所為，而民亦為之，乃其所也，又可禁乎？《夏書》曰：『念茲在茲，釋茲在茲，名言茲在茲，允出茲在茲，惟帝念功。』將謂由己壹也。信由己壹，而後功可念也。」庶其非卿也，以地來，雖賤必書，重地也。</p>
<p>齊侯使慶佐為大夫，復討公子牙之黨，執公子買于句瀆之丘。公子鉏來奔，叔孫還奔燕。</p>
<p>夏，楚子庚卒。楚子使薳子馮為令尹，訪于申叔豫。叔豫曰：「國多寵而王弱，國不可為也。」遂以疾辭。方暑，闕地，下冰而牀焉，重繭衣裘，鮮食而寢。楚子使醫視之，復曰：「瘠則甚矣，而血氣未動。」乃使子南為令尹。</p>
<p>欒桓子娶于范宣子，生懷子。范鞅以其亡也怨欒氏，故與欒盈為公族大夫而不相能。桓子卒，欒祁與其老州賓通，幾亡室矣。懷子患之。祁懼其討也，愬諸宣子曰：「盈將為亂，以范氏為死桓主而專政矣，曰：『吾父逐鞅也，不怒，而以寵報之，又與吾同官而專之。吾父死而益富，死吾父而專于國。有死而已，吾蔑從之矣。』其謀如是，懼害于主，吾不敢不言。」范鞅為之徵。懷子好施，士多歸之。宣子畏其多士也信之。懷子為下卿，宣子使城著而遂逐之。秋，欒盈出奔楚。宣子殺箕遺、黃淵、嘉父、司空靖、邴豫、董叔、邴師、申書、羊舌虎、叔羆。囚伯華、叔向、籍偃。</p>
<p>人謂叔向曰：「子離于罪，其為不知乎？」叔向曰：「與其死亡若何？《詩》曰：『優哉游哉，聊以卒歲。』知也。」樂王鮒見叔向曰：「吾為子請。」叔向弗應。出，不拜。其人皆咎叔向。叔向曰：「必祁大夫。」室老聞之曰：「樂王鮒言于君無不行，求赦吾子，吾子不許。祁大夫所不能也，而曰必由之，何也？」叔向曰：「樂王鮒，從君者也，何能行？祁大夫外舉不棄讎，內舉不失親，其獨遺我乎？《詩》曰：『有覺德行，四國順之。』夫子覺者也。」</p>
<p>晉侯問叔向之罪于樂王鮒，對曰：「不棄其親，其有焉。」于是祁奚老矣，聞之，乘馹而見宣子曰：「《詩》曰：『惠我無疆，子孫保之。』《書》曰：『聖有謩勳，明徵定保。』夫謀而鮮過，惠訓不倦者，叔向有焉，社稷之固也，猶將十世宥之，以勸能者。今壹不免其身，以棄社稷，不亦惑乎？鯀殛而禹興；伊尹放大甲而相之，卒無怨色；管、蔡為戮，周公佑王。若之何其以虎也棄社稷？子為善，誰敢不勉？多殺何為？」宣子說，與之乘，以言諸公而免之。不見叔向而歸，叔向亦不告免焉而朝。</p>
<p>初，叔向之母妬叔虎之母美而不使，其子皆諫其母。其母曰：「深山大澤，實生龍蛇。彼美，余懼其生龍蛇以禍女。女敝族也。國多大寵，不仁人間之，不亦難乎？余何愛焉！」使往視寢，生叔虎，美而有勇力。欒懷子嬖之，故羊舌氏之族及于難。</p>
<p>欒盈過于周，周西鄙掠之。辭于行人曰：「天子陪臣盈，得罪于王之守臣，將逃罪。罪重于郊甸，無所伏竄，敢布其死。昔陪臣書能輸力于王室，王施惠焉。其子黶不能保任其父之勞。大君若不棄書之力，亡臣猶有所逃。若棄書之力而思黶之罪，臣戮餘也，將歸死于尉氏，不敢還矣。敢布四體，唯大君命焉。」王曰：「尤而效之，其又甚焉！」使司徒禁掠欒氏者，歸所取焉；使候出諸轘轅。</p>
<p>冬，曹武公來朝，始見也。</p>
<p>會于商任，錮欒氏也。齊侯、衛侯不敬。叔向曰：「二君者必不免。會朝，禮之經也；禮，政之輿也；政，身之守也。怠禮，失政；失政，不立，是以亂也。」</p>
<p>知起、中行喜、州綽、邢蒯出奔齊，皆欒氏之黨也。樂王鮒謂范宣子曰：「盍反州綽、邢蒯？勇士也。」宣子曰：「彼欒氏之勇也，余何獲焉？」王鮒曰：「子為彼欒氏，乃亦子之勇也。」</p>
<p>齊莊公朝，指殖綽、郭最曰：「是寡人之雄也。」州綽曰：「君以為雄，誰敢不雄？然臣不敏，平陰之役，先二子鳴。」莊公為勇爵，殖綽、郭最欲與焉。州綽曰：「東閭之役，臣左驂迫，還于門中，識其枚數，其可以與于此乎？」公曰：「子為晉君也。」對曰：「臣為隸新，然二子者，譬于禽獸，臣食其肉而寢處其皮矣。」</p>
<hr>  
