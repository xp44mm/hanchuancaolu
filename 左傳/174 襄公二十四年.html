<h5>左傳</h5>　　　<span class="style11">襄公二十四年</span>
<hr>
<p>【經】</p>
<p>二十有四年春，叔孫豹如晉。</p>
<p>仲孫羯帥師侵齊。</p>
<p>夏，楚子伐吳。</p>
<p>秋，七月甲子朔，日有食之，既。</p>
<p>齊崔杼帥師伐莒。</p>
<p>大水。</p>
<p>八月癸巳朔，日有食之。
  </p>
<p>公會晉侯、宋公、衛侯、鄭伯、曹伯、莒子、邾子、滕子、薛伯、杞伯、小邾子于夷儀。</p>
<p>冬，楚子、蔡侯、陳侯、許男伐鄭。</p>
<p>公至自會。</p>
<p>陳鍼宜咎出奔楚。</p>
<p>叔孫豹如京師。</p>
<p>大饑。</p>
<p>【傳】</p>
<p>二十四年春，穆叔如晉。范宣子逆之，問焉，曰：「古人有言曰：『死而不朽』，何謂也？」穆叔未對。宣子曰：「昔匄之祖，自虞以上為陶唐氏，在夏為御龍氏，在商為豕韋氏，在周為唐杜氏，晉主夏盟為范氏，其是之謂乎？」穆叔曰：「以豹所聞，此之謂世祿，非不朽也。魯有先大夫曰臧文仲，既沒，其言立，其是之謂乎！豹聞之，『大上有立德，其次有立功，其次有立言』，雖久不廢，此之謂三不朽。若夫保姓受氏，以守宗祊，世不絕祀，無國無之，祿之大者，不可謂不朽。」</p>
<p>范宣子為政，諸侯之幣重，鄭人病之。二月，鄭伯如晉，子產寓書于子西，以告宣子，曰：「子為晉國，四鄰諸侯，不聞令德，而聞重幣，僑也惑之。僑聞君子長國家者，非無賄之患，而無令名之難。夫諸侯之賄，聚於公室，則諸侯貳；若吾子賴之，則晉國貳。諸侯貳則晉國壞，晉國貳則子之家壞，何沒沒也？將焉用賄？夫令名，德之輿也；德，國家之基也。有基無壞，無亦是務乎！有德則樂，樂則能久。《詩》云：『樂只君子，邦家之基。』有令德也夫！『上帝臨女，無貳爾心。』有令名也夫！恕思以明德，則令名載而行之，是以遠至邇安。毋寧使人謂子『子實生我』，而謂『子浚我以生』乎？象有齒以焚其身，賄也。」宣子說，乃輕幣。是行也，鄭伯朝晉，為重幣故，且請伐陳也。鄭伯稽首，宣子辭。子西相，曰：「以陳國之介恃大國，而陵虐於敝邑，寡君是以請罪焉，敢不稽首。」</p>
<p>孟孝伯侵齊，晉故也。</p>
<p>夏，楚子為舟師以伐吳，不為軍政，無功而還。</p>
<p>齊侯既伐晉而懼，將欲見楚子。楚子使薳啟疆如齊聘，且請期。齊社，蒐軍實，使客觀之。陳文子曰：「齊將有寇。吾聞之，兵不戢，必取其族。」</p>
<p>秋，齊侯聞將有晉師，使陳無宇從薳啟疆如楚，辭，且乞師。崔杼帥師送之，遂伐莒，侵介根。</p>
<p>會于夷儀，將以伐齊。水，不克。</p>
<p>冬，楚子伐鄭以救齊，門于東門，次于棘澤。諸侯還救鄭。晉侯使張骼、輔躒致楚師，求御于鄭。鄭人卜宛射犬，吉。子大叔戒之曰：「大國之人，不可與也。」對曰：「無有眾寡，其上一也。」大叔曰：「不然，部婁無松柏。」二子在幄，坐射犬于外，既食，而後食之。使御廣車而行，己皆乘乘車。將及楚師，而後從之乘，皆踞轉而鼓琴。近，不告而馳之。皆取冑於櫜而冑，入壘，皆下，搏人以投，收禽挾囚。弗待而出。皆超乘，抽弓而射。既免，復踞轉而鼓琴，曰：「公孫！同乘，兄弟也，胡再不謀？」對曰：「曩者志入而已，今則怯也。」皆笑，曰：「公孫之亟也。」</p>
<p>楚子自棘澤還，使薳啟疆帥師送陳無宇。</p>
<p>吳人為楚舟師之役故，召舒鳩人，舒鳩人叛楚。楚子師于荒浦，使沈尹壽與師祁犂讓之。舒鳩子敬逆二子，而告無之，且請受盟。二子復命，王欲伐之。薳子曰：「不可。彼告不叛，且請受盟，而又伐之，伐無罪也。姑歸息民，以待其卒。卒而不貳，吾又何求？若猶叛我，無辭，有庸。」乃還。</p>
<p>陳人復討慶氏之黨，鍼宜咎出奔楚。</p>
<p>齊人城郟。穆叔如周聘，且賀城。王嘉其有禮也，賜之大路。</p>
<p>晉侯嬖程鄭，使佐下軍。鄭行人公孫揮如晉聘，程鄭問焉，曰：「敢問降階何由？」子羽不能對，歸以語然明。然明曰：「是將死矣，不然將亡。貴而知懼，懼而思降，乃得其階。下人而已，又何問焉？且夫既登而求降階者，知人也，不在程鄭。其有亡釁乎？不然，其有惑疾，將死而憂也。」</p>
<hr>  
