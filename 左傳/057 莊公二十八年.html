<h5>左傳</h5>　　　<span class="style11">莊公二十八年</span>
      <hr>
 
  <p> 【經】<br>
    二十有八年春，王三月甲寅，齊人伐衛。衛人及齊人戰，衛人敗績。<br>
    夏四月丁未，邾子瑣卒。<br>
    秋，荊伐鄭，公會齊人、宋人救鄭。<br>
    冬，築郿。<br>
    大無麥、禾，臧孫辰告糴于齊。
  </p><p>【傳】</p>
  <p>二十八年春，齊侯伐衛。戰，敗衛師。數之以王命，取賂而還。</p>
  <p>晉獻公娶于賈，無子。烝于齊姜，生秦穆夫人及大子申生。又娶二女於戎，大戎狐姬生重耳，小戎子生夷吾。晉伐驪戎，驪戎男女以驪姬。歸，生奚齊，其娣生卓子。驪姬嬖，欲立其子，賂外嬖梁五與東關嬖五，使言於公曰：「曲沃，君之宗也；蒲與二屈，君之疆也；不可以無主。宗邑無主，則民不威；疆埸無主，則啟戎心。戎之生心，民慢其政，國之患也。若使大子主曲沃，而重耳、夷吾主蒲與屈，則可以威民而懼戎，且旌君伐。」使俱曰：「狄之廣莫，於晉為都。晉之啟土，不亦宜乎！」晉侯說之。夏，使大子居曲沃，重耳居蒲城，夷吾居屈。羣公子皆鄙，唯二姬之子在絳。二五卒與驪姬譖羣公子而立奚齊，晉人謂之「二五耦」。</p>
  <p>楚令尹子元欲蠱文夫人，為館於其宮側，而振萬焉。夫人聞之，泣曰：「先君以是舞也，習戎備也。今令尹不尋諸仇讐，而於未亡人之側，不亦異乎！」御人以告子元。子元曰：「婦人不忘襲讐，我反忘之！」秋，子元以車六百乘伐鄭，入于桔柣之門。子元、鬬御彊、鬬梧、耿之不比為旆，鬬班、王孫游、王孫喜殿。眾車入自純門，及逵市。縣門不發，楚言而出。子元曰：「鄭有人焉。」諸侯救鄭，楚師夜遁。鄭人將奔桐丘，諜告曰：「楚幕有烏。」乃止。</p>
  <p>冬，饑。臧孫辰告糴于齊，禮也。</p>
  <p>築郿，非都也。凡邑，有宗廟先君之主曰都，無曰邑。邑曰築，都曰城。</p>
  <hr>
  