<h5>左傳</h5>　　　<span class="style11">文公五年</span>
      <hr>
 
  <p>  【經】<br>
    五年春王正月，王使榮叔歸含，且賵。<br>
    三月辛亥，葬我小君成風。王使召伯來會葬。<br>
    夏，公孫敖如晉。秦人入鄀。<br>
    秋，楚人滅六。<br>
    冬，十月甲申，許男業卒。
  </p><p>【傳】</p>
  <p>五年春，王使榮叔來含且賵，召昭公來會葬，禮也。</p>
  <p>初，鄀叛楚即秦，又貳於楚。夏，秦人入鄀。</p>
  <p>六人叛楚，即東夷。秋，楚成大心、仲歸帥師滅六。</p>
  <p>冬，楚公子燮滅蓼，臧文仲聞六與蓼滅，曰：「臯陶庭堅不祀忽諸。德之不建，民之無援，哀哉！」</p>
  <p>晉陽處父聘于衛，反過甯，甯嬴從之，及溫而還。其妻問之，嬴曰；「以剛。《商書》曰：『沈漸剛克，高明柔克。』夫子壹之，其不沒乎。天為剛德，猶不干時，況在人乎？且華而不實，怨之所聚也。犯而聚怨，不可以定身。余懼不獲其，而離其難，是以去之。」</p>
  <p>晉趙成子，欒貞子、霍伯、臼季皆卒。</p>
  <hr>
  