<h5>左傳</h5>　　　<span class="style11">襄公二十三年</span>
<hr>
<p>【經】</p>
<p>二十有三年春王二月癸酉朔，日有食之。</p>
<p>三月己巳，杞伯匄卒。</p>
<p>夏，邾畀我來奔。</p>
<p>葬杞孝公。</p>
<p>陳殺其大夫慶虎及慶寅。</p>
<p>陳侯之弟黃，自楚歸于陳。</p>
<p>晉欒盈復入于晉，入于曲沃。</p>
<p>秋，齊侯伐衛，遂伐晉。</p>
<p>八月，叔孫豹帥師救晉，次于雍榆。</p>
<p>己卯，仲孫速卒。</p>
<p>冬十月乙亥，臧孫紇出奔邾。</p>
<p>晉人殺欒盈。</p>
<p>齊侯襲莒。</p>
<p>【傳】</p>
<p>二十三年春，杞孝公卒，晉悼夫人喪之。平公不徹樂，非禮也。禮，為鄰國闕。</p>
<p>陳侯如楚，公子黃愬二慶于楚，楚人召之。使慶樂往，殺之。慶氏以陳叛。夏，屈建從陳侯圍陳。陳人城，版隊而殺人。役人相命，各殺其長，遂殺慶虎、慶寅。楚人納公子黃。君子謂：「慶氏不義，不可肆也。故《書》曰：『惟命不于常。』」</p>
<p>晉將嫁女于吳，齊侯使析歸父媵之，以藩載欒盈及其士，納諸曲沃。欒盈夜見胥午而告之。對曰：「不可。天之所廢，誰能興之？子必不免。吾非愛死也，知不集也。」盈曰：「雖然，因子而死，吾無悔矣。我實不天，子無咎焉。」許諾。伏之而觴曲沃人。樂作，午言曰：「今也得欒孺子何如？」對曰：「得主而為之死，猶不死也。」皆歎，有泣者。爵行又言。皆曰：「得主，何貳之有？」盈出，徧拜之。四月，欒盈帥曲沃之甲，因魏獻子，以晝入絳。初，欒盈佐魏莊子于下軍，獻子私焉，故因之。趙氏以原、屏之難怨欒氏，韓趙方睦。中行氏以伐秦之役怨欒氏，而固與范氏和親。知悼子少，而聽于中行氏。程鄭嬖于公，唯魏氏及七輿大夫與之。</p>
<p>樂王鮒待坐于范宣子，或告曰：「欒氏至矣！」宣子懼，桓子曰：「奉君以走固宮，必無害也。且欒氏多怨，子為政，欒氏自外，子在位，其利多矣。既有利權，又執民柄，將何懼焉？欒氏所得，其唯魏氏乎，而可強取也。夫克亂在權，子無懈矣。」公有姻喪，王鮒使宣子墨縗冒絰，二婦人輦以如公，奉公以如固宮。范鞅逆魏舒，則成列既乘，將逆欒氏矣。趨進曰：「欒氏帥賊以入，鞅之父與二三子在君所矣。使鞅逆吾子。鞅請驂乘。」持帶，遂超乘，右撫劍，左援帶，命驅之出。僕請，鞅曰：「之公。」宣子逆諸階，執其手，賂之以曲沃。初，裴豹，隸也，著于丹書。欒氏之力臣曰督戎，國人懼之。裴豹謂宣子曰：「苟焚丹書，我殺督戎。」宣子喜曰：「而殺之，所不請于君焚丹書者，有如日！」乃出豹而閉之。督戎從之。踰隱而待之，督戎踰入，豹自後擊而殺之。范氏之徒在臺後，欒氏乘公門。宣子謂鞅曰：「矢及君屋，死之！」鞅用劍以帥卒，欒氏退。攝車從之，遇欒樂，曰：「樂，免之。死，將訟女于天。」樂射之不中，又注，則乘槐本而覆。或以戟鉤之，斷肘而死。欒魴傷，欒盈奔曲沃，晉人圍之。</p>
<p>秋，齊侯伐衛。先驅，穀榮御王孫揮，召揚為右；申驅，成秩御莒恒，申鮮虞之傅摯為右。曹開御戎，晏父戎為右。貳廣，上之登御邢公，盧蒲癸為右；啟，牢成御襄罷師，狼蘧疏為右；胠，商子車御侯朝，桓跳為右；大殿，商子游御夏之御寇，崔如為右，燭庸之越駟乘。自衛將遂伐晉。晏平仲曰：「君恃勇力以伐盟主，若不濟，國之福也。不德而有功，憂必及君。」崔杼諫曰：「不可。臣聞之，小國間大國之敗而毀焉，必受其咎。君其圖之。」弗聽。陳文子見崔武子曰：「將如君何？」武子曰：「吾言于君，君弗聽也。以為盟主，而利其難。群臣若急，君于何有？子姑止之。」文子退，告其人曰：「崔子將死乎？謂君甚而又過之，不得其死。過君以義，猶自抑也，況以惡乎？」</p>
<p>齊侯遂伐晉，取朝歌。為二隊，入孟門，登大行。張武軍于熒庭，戍郫邵，封少水，以報平陰之役乃還。趙勝帥東陽之師以追之，獲晏氂。八月，叔孫豹帥師救晉，次于雍榆，禮也。</p>
<p>季武子無適子，公彌長而愛悼子，欲立之。訪于申豐曰：「彌與紇，吾皆愛之，欲擇才焉而立之。」申豐趨退，歸，盡室將行。他日又訪焉。對曰：「其然，將具敝車而行。」乃止。訪於臧紇，臧紇曰：「飲我酒，吾為子立之。」季氏飲大夫酒，臧紇為客。既獻，臧孫命北面重席，新樽絜之。召悼之，降，逆之。大夫皆起。及旅而召公鉏，使與之齒。季孫失色。季氏以公鉏為馬正，慍而不出。閔子馬見之，曰：「子無然。禍福無門，唯人所召。為人子者患不孝，不患無所。敬共父命，何常之有？若能孝敬，富倍季氏可也；姦回不軌，禍倍下民可也。」公鉏然之，敬共朝夕，恪居官次。季孫喜，使飲己酒，而以具往，盡舍旃。故公鉏氏富，又出為公左宰。</p>
<p>孟孫惡臧孫，季孫愛之。孟氏之御騶豐點好羯也，曰：「從余言，必為孟孫。」再三云，羯從之。孟莊子疾，豐點謂公鉏：「苟立羯，請讎臧氏。」公鉏謂季孫曰：「孺子秩，固其所也。若羯立，則季氏信有力于臧氏矣。」弗應。己卯，孟孫卒。公鉏奉羯，立于戶側。季孫至，入哭而出，曰：「秩焉在？」公鉏曰：「羯在此矣。」季孫曰：「孺子長。」公鉏曰：「何長之有？唯其才也。且夫子之命也。」遂立羯，秩奔邾。</p>
<p>臧孫入哭甚哀，多涕。出，其御曰：「孟孫之惡子也，而哀如是。季孫若死，其若之何？」臧孫曰：「季孫之愛我，疾疢也；孟孫之惡我，藥石也。美疢不如惡石。夫石猶生我，疢之美其毒滋多。孟孫死，吾亡無日矣。」孟氏閉門，告于季孫曰：「臧氏將為亂，不使我葬。」季孫不信。臧孫聞之，戒。冬十月，孟氏將辟，藉除于臧氏。臧孫使正夫助之。除于東門，甲從己而視之。孟氏又告季孫。季孫怒，命攻臧氏。乙亥，臧紇斬鹿門之關以出，奔邾。</p>
<p>初，臧宣叔娶于鑄，生賈及為而死。繼室以其姪，穆姜之姨子也，生紇，長于公宮，姜氏愛之，故立之。臧賈、臧為出在鑄。臧武仲自邾使告臧賈，且致大蔡焉，曰：「紇不佞，失守宗祧，敢告不弔。紇之罪不及不祀，子以大蔡納請，其可。」賈曰：「是家之禍也，非子之過也。賈聞命矣。」再拜受龜，使為以納請，遂自為也。臧孫如防，使來告曰：「紇非能害也，知不足也。非敢私請，苟守先祀，無廢二勳，敢不辟邑。」乃立臧為。臧紇致防而奔齊。其人曰：「其盟我乎？」臧孫曰：「無辭。」將盟臧氏，季孫召外史掌惡臣而問盟首焉，對曰：「盟東門氏也，曰：『毋或如東門遂不聽公命，殺適立庶。』盟叔孫氏也，曰：『毋或如叔孫僑如欲廢國常，蕩覆公室。』」季孫曰：「臧孫之罪皆不及此。」孟椒曰：「盍以其犯門斬關？」季孫用之，乃盟臧氏曰：「無或如臧孫紇干國之紀，犯門斬關。」臧孫聞之曰：「國有人焉，誰居？其孟椒乎！」</p>
<p>晉人克欒盈于曲沃，盡殺欒氏之族黨，欒魴出奔宋。書曰「晉人殺欒盈」，不言大夫，言自外也。</p>
<p>齊侯還自晉，不入，遂襲莒，門于且于，傷股而退。明日將復戰，期于壽舒。杞殖、華還載甲夜入且于之隧，宿于莒郊。明日，先遇莒子于蒲侯氏，莒子重賂之，使無死，曰：「請有盟。」華周對曰：「貪貨棄命，亦君所惡也。昏而受命，日未中而棄之，何以事君？」莒子親鼓之，從而伐之，獲杞梁。莒人行成。齊侯歸，遇杞梁之妻于郊，使弔之。辭曰：「殖之有罪，何辱命焉？若免于罪，猶有先人之敝廬在，下妾不得與郊弔。」齊侯弔諸其室。</p>
<p>齊侯將為臧紇田，臧孫聞之，見齊侯。與之言伐晉，對曰：「多則多矣，抑君似鼠。夫鼠晝伏夜動，不穴于寢廟，畏人故也。今君聞晉之亂而後作焉，寧將事之，非鼠如何？」乃弗與田。</p>
<p>仲尼曰：「知之難也，有臧武仲之知，而不容于魯國，抑有由也，作不順而施不恕也。《夏書》曰：『念茲在茲。』順事、恕施也。」</p>
<hr>  
