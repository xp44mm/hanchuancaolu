<h5>左傳</h5>　　　<span class="style11">文公十五年</span>
<hr>
<p>【經】</p>
<p>十有五年春，季孫行父如晉。</p>
<p>三月，宋司馬華孫來盟。</p>
<p>夏，曹伯來朝。</p>
<p>齊人歸公孫敖之喪。</p>
<p>六月辛丑朔，日有食之。鼓，用牲于社。</p>
<p>單伯至自齊。</p>
<p>晉郤缺帥師伐蔡，戊申，入蔡。</p>
<p>秋，齊人侵我西鄙。季孫行父如晉。</p>
<p>冬，十有一月，諸侯盟于扈。</p>
<p>十有二月，齊人來歸子叔姬。</p>
<p>齊侯侵我西鄙，遂伐曹，入期郛。
  </p>
<p>【傳】</p>
<p>十五年春，季文子如晉，為單伯與子叔姬故也。</p>
<p>三月，宋華耦來盟，其官皆從之。書曰「宋司馬華孫」，貴之也。公與之宴，辭曰：「君之先臣督，得罪於宋殤公，名在諸侯之策。臣承其祀，其敢辱君！請承命於亞旅。」魯人以為敏。</p>
<p>夏，曹伯來朝，禮也。諸侯五年再相朝，以修王命，古之制也。</p>
<p>齊人或為孟氏謀，曰：「魯，爾親也。飾棺寘諸堂阜，魯必取之。」從之。卞人以告，惠叔猶毀以為請，立於朝以待命，許之。取而殯之，齊人送之。書曰：「齊人歸公孫敖之喪。」為孟氏，且國故也。葬視共仲。聲己不視，帷堂而哭。襄仲欲勿哭，惠伯曰：「喪，親之終也。雖不能始，善終可也。史佚有言曰：『兄弟致美。救乏、賀善、弔災、祭敬、喪哀，情雖不同，毋絕其愛，親之道也。』子無失道，何怨於人？」襄仲說，帥兄弟以哭之。他年，其二子來，孟獻子愛之，聞於國。或譖之曰：「將殺子。」獻子以告季文子。二子曰：「夫子以愛我聞，我以將殺子聞，不亦遠於禮乎？遠禮不如死。」一人門于句鼆，一人門于戾丘，皆死。</p>
<p>六月辛丑朔，日有食之。鼓，用牲于社，非禮也。日有食之，天子不舉，伐鼓于社；諸侯用幣于社，伐鼓于朝，以昭事神、訓民、事君，示有等威。古之道也。</p>
<p>齊人許單伯請而赦之，使來致命。書曰「單伯至自齊」，貴之也。</p>
<p>新城之盟，蔡人不與。晉郤缺以上軍、下軍伐蔡，曰：「君弱，不可以怠。」戊申，入蔡，以城下之盟而還。凡勝國，曰滅之；獲大城焉，曰入之。</p>
<p>秋，齊人侵我西鄙，故季文子告于晉。</p>
<p>冬，十一月，晉侯、宋公、衛侯、蔡侯、鄭伯、許男、曹伯盟于扈，尋新城之盟，且謀伐齊也。齊人賂晉侯，故不克而還。於是有齊難，是以公不會。書曰「諸侯盟于扈」，無能為故也。凡諸侯會，公不與，不書，諱君惡也。與而不書，後也。</p>
<p>齊人來歸子叔姬，王故也。</p>
<p>齊侯侵我西鄙，謂諸侯不能也。遂伐曹，入其郛，討其來朝也。季文子曰：「齊侯其不免乎！己則無禮，而討於有禮者，曰：『女何故行禮？』禮以順天，天之道也。己則反天，而又以討人，難以免矣。詩曰：『胡不相畏？不畏于天。』君子之不虐幼賤，畏于天也。在周頌曰：『畏天之威，于時保之。』不畏于天，將何能保？以亂取國，奉禮以守，猶懼不終。多行無禮，弗能在矣！」</p>
<hr>  
