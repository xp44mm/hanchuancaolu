<h5>左傳</h5>　　　<span class="style11">隱公三年</span>
<hr>
<p>【經】</p>
<p>三年春王二月，己巳，日有食之。</p>
<p>三月庚戌，天王崩。</p>
<p>夏四月辛卯，君氏卒。</p>
<p>秋，武氏子來求賻。</p>
<p>八月庚辰，宋公和卒。</p>
<p>冬十有二月，齊侯，鄭伯盟于石門。</p>
<p>癸未，葬宋穆公。 </p>
<p>【傳】</p>
<p>三年春，王三月壬戌，平王崩，赴以庚戌，故書之。</p>
<p>夏，君氏卒。──聲子也。不赴於諸侯，不反哭于寢，不祔于姑，故不曰薨。不稱夫人，故不言葬，不書姓。為公故，曰「君氏」。</p>
<p>鄭武公、莊公為平王卿士。王貳于虢，鄭伯怨王，王曰「無之」。故周、鄭交質。王子狐為質於鄭，鄭公子忽為質於周。王崩，周人將畀虢公政。四月，鄭祭足帥師取溫之麥。秋，又取成周之禾。周、鄭交惡。</p>
<p>君子曰：「信不由中，質無益也。明恕而行，要之以禮，雖無有質，誰能間之？苟有明信，澗谿沼沚之毛，蘋蘩蘊藻之菜，筐筥錡釜之器，潢汙行潦之水，可薦於鬼神，可羞於王公，而況君子結二國之信。行之以禮，又焉用質？《風》有《采繁》、《采蘋》，《雅》有《行葦》、《泂酌》，昭忠信也。」</p>
<p>武氏子來求賻，王未葬也。</p>
<p>宋穆公疾，召大司馬孔父而屬殤公焉，曰：「先君舍與夷而立寡人，寡人弗敢忘。若以大夫之靈，得保首領以沒，先君若問與夷，其將何辭以對？請子奉之，以主社稷，寡人雖死，亦無悔焉。」對曰：「羣臣願奉馮也。」公曰：「不可。先君以寡人為賢，使主社稷，若棄德不讓，是廢先君之舉也。豈曰能賢？光昭先君之令德，可不務乎？吾子其無廢先君之功。」使公子馮出居於鄭。八月庚辰，宋穆公卒。殤公即位。</p>
<p>君子曰：「宋宣公可謂知人矣。立穆公，其子饗之，命以義夫。《商頌》曰：『殷受命咸宜，百祿是荷。』其是之謂乎！」</p>
<p>冬，齊、鄭盟于石門，尋盧之盟也。庚戌，鄭伯之車僨于濟。</p>
<p>衛莊公娶于齊東宮得臣之妹，曰莊姜，美而無子，衛人所為賦《碩人》也。又娶于陳，曰厲媯，生孝伯，早死。其娣戴媯，生桓公，莊姜以為己子。</p>
<p>公子州吁，嬖人之子也，有寵而好兵，公弗禁，莊姜惡之。石碏諫曰：「臣聞愛子，教之以義方，弗納于邪。驕、奢、淫、泆，所自邪也。四者之來，寵祿過也。將立州吁，乃定之矣，若猶未也，階之為禍。夫寵而不驕，驕而能降，降而不憾，憾而能眕者，鮮矣。且夫賤妨貴，少陵長，遠間親，新間舊，小加大，淫破義，所謂六逆也。君義，臣行，父慈，子孝，兄愛，弟敬，所謂六順也。去順效逆，所以速禍也。君人者將禍是務去，而速之，無乃不可乎？」弗聽。</p>
<p>其子厚與州吁游，禁之，不可。桓公立，乃老。</p>
<hr>        
