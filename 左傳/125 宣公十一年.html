<h2>宣公十一年</h2>
<p>【經】</p>
<p>十有一年春王正月。</p>
<p>夏，楚子、陳侯、鄭伯盟于辰陵。</p>
<p>公孫歸父會齊人伐莒。</p>
<p>秋，晉侯會狄于欑函。</p>
<p>冬十月，楚人殺陳夏徵舒。</p>
<p>丁亥，楚子入陳。</p>
<p>納公孫寧、儀行父于陳。</p>
<p>【傳】</p>
<p>十一年春，楚子伐鄭，及櫟。子良曰：「晉、楚不務德而兵爭，與其來者可也！晉、楚無信，我焉得有信？」乃從楚。夏，楚盟于辰陵，陳、鄭服也。</p>
<p>楚左尹子重侵宋，王待諸郔。</p>
<p>令尹蒍艾獵城沂，使封人慮事，以授司徒，量功命日，分財用，平板榦，稱畚築，程土物，議遠邇，略基趾，具餱糧，度有司。事三旬而成，不愆于素。</p>
<p>晉郤成子求成于眾狄，眾狄疾赤狄之役，遂服于晉。秋，會于欑函，眾狄服也。是行也，諸大夫欲召狄。郤成子曰：「吾聞之，非德，莫如勤，非勤，何以求人？能勤，有繼。其從之也。《詩》曰：『文王既勤止。』文王猶勤，況寡德乎？」</p>
<p>冬，楚子為陳夏氏亂故，伐陳。謂陳人「無動，將討於少西氏」。遂入陳，殺夏徵舒，轘諸栗門。因縣陳。陳侯在晉。</p>
<p>申叔時使於齊，反，復命而退。王使讓之曰：「夏徵舒為不道，弒其君，寡人以諸侯討而戮之，諸侯、縣公皆慶寡人，女獨不慶寡人，何故？」對曰：「猶可辭乎？」王曰：「可哉。」曰：「夏徵舒弒其君，其罪大矣，討而戮之，君之義也。抑人亦有言曰：『牽牛以蹊人之田，而奪之牛。牽牛以蹊者，信有罪矣！而奪之牛，罰已重矣。』諸侯之從也，曰：『討有罪也！』今縣陳，貪其富也。以討召諸侯，而以貪歸之，無乃不可乎？」王曰：「善哉！吾未之聞也。反之可乎？」對曰：「吾儕小人所謂『取諸其懷而與之』也。」乃復封陳。鄉取一人焉以歸，謂之夏州。故書曰「楚子入陳，納公孫寧、儀行父于陳」，書有禮也。</p>
<p>厲之役，鄭伯逃歸，自是楚未得志焉。鄭既受盟于辰陵，又徼事于晉。</p>