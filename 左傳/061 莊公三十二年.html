<h5>左傳</h5>　　　<span class="style11">莊公三十二年</span>
<hr>
<p>【經】</p>
<p>三十有二年春，城小穀。</p>
<p>夏，宋公、齊侯遇于梁丘。</p>
<p>秋七月癸巳，公子牙卒。</p>
<p>八月癸亥，公薨于路寢。</p>
<p>冬十月己未，子般卒。</p>
<p>公子慶父如齊。</p>
<p>狄伐邢。
  </p>
<p>【傳】</p>
<p>三十二年春，城小穀，為管仲也。</p>
<p>齊侯為楚伐鄭之故，請會于諸侯。宋公請先見于齊侯。夏，遇于梁丘。</p>
<p>秋七月，有神降于莘。惠王問諸內史過曰：「是何故也？」對曰：「國之將興，明神降之，監其德也；將亡，神又降之，觀其惡也。故有得神以興，亦有以亡，虞、夏、商、周皆有之。」王曰：「若之何？」對曰：「以其物享焉，其至之日，亦其物也。」王從之。內史過往，聞虢請命，反曰：「虢必亡矣，虐而聽於神。」</p>
<p>神居莘六月。虢公使祝應、宗區、史嚚享焉。神賜之土田。史嚚曰：「虢其亡乎！吾聞之：國將興，聽於民；將亡，聽於神。神，聰明正直而壹者也，依人而行。虢多涼德，其何土之能得？」</p>
<p>初，公築臺，臨黨氏，見孟任，從之。閟，而以夫人言，許之，割臂盟公。生子般焉。雩，講于梁氏，女公子觀之。圉人犖自牆外與之戲。子般怒，使鞭之。公曰：「不如殺之，是不可鞭。犖有力焉，能投蓋于稷門。」</p>
<p>公疾，問後于叔牙。對曰：「慶父材。」問于季友，對曰：「臣以死奉般。」公曰：「鄉者牙曰『慶父材』。」成季使以君命命僖叔，待于鍼巫氏，使鍼季酖之，曰：「飲此，則有後於魯國，不然，死且無後。」飲之，歸，及逵泉而卒。立叔孫氏。</p>
<p>八月癸亥，公薨于路寢。子般即位，次于黨氏。冬十月己未，共仲使圉人犖賊子般于黨氏。成季奔陳。立閔公。</p>
<hr>  
