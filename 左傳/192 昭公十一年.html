<h5>左傳</h5>　　　<span class="style11">昭公十一年</span>
      <hr>
 
  <p>【經】</p><p>十有一年春王二月，叔弓如宋。</p><p>葬宋平公。</p><p>夏四月丁巳，楚子虔誘蔡侯般殺之于申。</p><p>楚公子棄疾帥師圍蔡。</p><p>五月甲申，夫人歸氏薨。</p><p>大蒐于比蒲。</p><p>仲孫貜會邾子，盟于祲祥。</p>
  <p>秋，季孫意如會晉韓起、齊國弱、宋華亥、衛北宮佗、鄭罕虎、曹人、杞人于厥憖。</p>
  <p>九月己亥，葬我小君齊歸。</p><p>冬十有一月丁酉，楚師滅蔡，執蔡世子有以歸，用之。</p>
  <p>【傳】</p>
  <p>十一年春王二月，叔弓如宋，葬平公也。</p>
  <p>景王問於萇弘曰：「今茲諸侯何實吉？何實凶？」對曰：「蔡凶。此蔡侯般弒其君之歲也，歲在豕韋，弗過此矣。楚將有之，然壅也。歲及大梁，蔡復，楚凶，天之道也。」楚子在申，召蔡靈侯。靈侯將往，蔡大夫曰：「王貪而無信，唯蔡於感。今幣重而言甘，誘我也，不如無往。」蔡侯不可。三月丙申，楚子伏甲而饗蔡侯於申，醉而執之。夏四月丁巳，殺之，刑其士七十人。公子棄疾帥師圍蔡。韓宣子問於叔向曰：「楚其克乎？」對曰：「克哉！蔡侯獲罪於其君，而不能其民，天將假手於楚以斃之，何故不克？然肸聞之，不信以幸，不可再也。楚王奉孫吳以討於陳，曰：『將定而國。』陳人聽命，而遂縣之。今又誘蔡而殺其君，以圍其國，雖幸而克，必受其咎，弗能久矣。桀克有緡，以喪其國。紂克東夷，而隕其身。楚小位下，而亟暴於二王，能無咎乎？天之假助不善，非祚之也，厚其凶惡而降之罰也。且譬之如天其有五材，而將用之，力盡而敝之，是以無拯，不可沒振。」</p>
  <p>五月甲申，齊歸薨。大蒐于比蒲，非禮也。</p>
  <p>孟僖子會邾莊公，盟于祲祥，脩好，禮也。泉丘人有女，夢以其帷幕孟氏之廟，遂奔僖子，其僚從之。盟于清丘之社，曰：「有子，無相棄也。」僖子使助薳氏之簉。反自祲祥，宿于薳氏，生懿子及南宮敬叔於泉丘人。其僚無子，使字敬叔。</p>
  <p>楚師在蔡，晉荀吳謂韓宣子曰：「不能救陳，又不能救蔡，物以無親，晉之不能亦可知也已！為盟主而不恤亡國，將焉用之？」</p>
  <p>秋，會于厥憖，謀救蔡也。</p>
  <p>鄭子皮將行，子產曰：「行不遠，不能救蔡也。蔡小而不順，楚大而不德，天將棄蔡以壅楚，盈而罰之。蔡必亡矣，且喪君而能守者鮮矣！三年，王其有咎乎？美惡周必復，王惡周矣。」晉人使狐父請蔡于楚，弗許。</p>
  <p>單子會韓宣子于戚，視下言徐。叔向曰：「單子其將死乎！朝有著定，會有表；衣有襘，帶有結。會朝之言必聞于表著之位，所以昭事序也；視不過結襘之中，所以道容貌也。言以命之，容貌以明之，失則有闕。今單子為王官伯，而命事於會，視不登帶，言不過步，貌不道容，而言不昭矣。不道，不共；不昭，不從。無守氣矣。」</p>
  <p>九月，葬齊歸，公不慼。晉士之送葬者，歸以語史趙。史趙曰：「必為魯郊。」侍者曰：「何故？」曰：「歸姓也，不思親，祖不歸也。」叔向曰：「魯公室其卑乎？君有大喪，國不廢蒐。有三年之喪，而無一日之慼。國不恤喪，不忌君也；君無慼容，不顧親也。國不忌君，君不顧親，能無卑乎？殆其失國。」</p>
  <p>冬十一月，楚子滅蔡，用隱大子于岡山。申無宇曰：「不祥，五牲不相為用，況用諸侯乎？王必悔之！」</p>
  <p>十二月，單成公卒。</p>
  <p>楚子城陳、蔡、不羹，使棄疾為蔡公。王問於申無宇曰：「棄疾在蔡何如？」對曰：「擇子莫如父，擇臣莫如君。鄭莊公城櫟而寘子元焉，使昭公不立。齊桓公城榖而寘管仲焉，至于今賴之。臣聞五大不在邊，五細不在庭。親不在外，羈不在內。今棄疾在外，鄭丹在內，君其少戒。」王曰：「國有大城，何如？」對曰：「鄭京、櫟實殺曼伯，宋蕭、亳實殺子游，齊渠丘實殺無知，衛蒲、戚實出獻公。若由是觀之，則害於國。末大必折，尾大不掉，君所知也。」</p>
  <hr>
  