<h5>左傳</h5>　　　<span class="style11">昭公三十二年</span>
      <hr>
 
  <p>【經】</p><p>三十有二年春王正月，公在乾侯，取闞。</p><p>夏，吳伐越。</p><p>秋七月。</p>
  <p>冬，仲孫何忌會晉韓不信、齊高張、宋仲幾、衛世叔申、鄭國參、曹人、莒人、薛人、杞人、小邾人城成周。</p>
  <p>十有二月己未，公薨于乾侯。</p>
  <p>【傳】</p>
  <p>三十二年春王正月，公在乾侯。言不能外內，又不能用其人也。</p>
  <p>夏，吳伐越，始用師於越也。史墨曰：「不及四十年，越其有吳乎！越得歲而吳伐之，必受其凶。」</p>
  <p>秋八月，王使富辛與石張如晉，請城成周。天子曰：「天降禍于周，俾我兄弟並有亂心，以為伯父憂。我一二親昵甥舅不遑啟處，於今十年。勤戍五年。余一人無日忘之，閔閔焉如農夫之望歲，懼以待時。伯父若肆大惠，復二文之業，弛周室之憂，徼文、武之福，以固盟主，宣昭令名，則余一人有大願矣。昔成王合諸侯城成周，以為東都，崇文德焉。今我欲徼福假靈于成王，脩成周之城，俾戍人無勤，諸侯用寧，蝥賊遠屏，晉之力也。其委諸伯父，使伯父實重圖之。俾我一人無徵怨于百姓，而伯父有榮施，先王庸之。」</p>
  <p>范獻子謂魏獻子曰：「與其戍周，不如城之。天子實云，雖有後事，晉勿與知可也。從王命以紓諸侯，晉國無憂。是之不務，而又焉從事？」魏獻子曰：「善！」使伯音對曰：「天子有命，敢不奉承以奔告於諸侯，遲速衰序，於是焉在。」</p>
  <p>冬十一月，晉魏舒、韓不信如京師，合諸侯之大夫于狄泉，尋盟，且令城成周。魏子南面。衛彪徯曰：「魏子必有大咎。干位以令大事，非其任也。詩曰：『敬天之怒，不敢戲豫；敬天之渝，不敢馳驅。』況敢干位以作大事乎？」</p>
  <p>己丑，士彌牟營成周，計丈數，揣高卑，度厚薄，仞溝恤，物土方，議遠邇，量事期，計徒庸，慮材用，書餱糧，以令役於諸侯。屬役賦丈，書以授帥，而效諸劉子。韓簡子臨之，以為成命。</p>
  <p>十二月，公疾，徧賜大夫，大夫不受。賜子家子雙琥，一環，一璧，輕服，受之。大夫皆受其賜。己未，公薨。子家子反賜於府人，曰：「吾不敢逆君命也。」大夫皆反其賜。書曰：「公薨于乾侯。」言失其所也。</p>
  <p>趙簡子問於史墨曰：「季氏出其君，而民服焉，諸侯與之；君死於外而莫之或罪，何也？」對曰：「物生有兩，有三，有五，有陪貳。故天有三辰，地有五行，體有左右，各有妃耦。王有公，諸侯有卿，皆有貳也。天生季氏，以貳魯侯，為日久矣。民之服焉，不亦宜乎？魯君世從其失，季氏世修其勤，民忘君矣。雖死於外，其誰矜之？社稷無常奉，君臣無常位，自古以然。故詩曰：『高岸為谷，深谷為陵。』三后之姓，於今為庶，主所知也。在易卦，雷乘乾曰大壯<img src="../../imgs/a003.gif" alt="a003"><img src="../../imgs/a001.gif" alt="a001">，天之道也。昔成季友，桓之季也，文姜之愛子也。始震而卜，卜人謁之，曰：『生有嘉問，其名曰友，為公室輔。』及生，如卜人之言，有文在其手曰『友』，遂以名之。既而有大功於魯，受費以為上卿。至於文子、武子，世增其業，不廢舊績。魯文公薨，而東門遂殺適立庶，魯君於是乎失國，政在季氏，於此君也四公矣。民不知君，何以得國？是以為君，慎器與名，不可以假人。」</p>
  <hr>
  