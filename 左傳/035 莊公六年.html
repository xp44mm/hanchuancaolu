<h2>莊公六年</h2>
<p>【經】</p>
<p>六年春王正月，王人子突救衛。</p>
<p>夏六月，衛侯朔入于衛。</p>
<p>秋，公至自伐衛。</p>
<p>螟。</p>
<p>冬，齊人來歸衛俘。</p>
<p>【傳】</p>
<p>六年春，王人救衛。</p>
<p>夏，衛侯入，放公子黔牟于周，放甯跪于秦，殺左公子洩、右公子職，乃即位。君子以二公子之立黔牟為不度矣。夫能固位者，必度於本末，而後立衷焉。不知其本，不謀；知本之不枝，弗強。《詩》云：「本枝百世。」</p>
<p>冬，齊人來歸衛寶，文姜請之也。</p>
<p>楚文王伐申，過鄧。鄧祁侯曰：「吾甥也。」止而享之。騅甥、聃甥、養甥請殺楚子，鄧侯弗許。三甥曰：「亡鄧國者，必此人也。若不早圖，後君噬齊。其及圖之乎？圖之，此為時矣。」鄧侯曰：「人將不食吾餘。」對曰：「若不從三臣，抑社稷實不血食，而君焉取餘？」弗從。還年，楚子伐鄧。十六年，楚復伐鄧，滅之。</p>