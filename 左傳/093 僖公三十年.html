<h5>左傳</h5>　　　<span class="style11">僖公三十年</span>
<hr>
<p>【經】</p>
<p>三十年春王正月。</p>
<p>夏，狄侵齊。</p>
<p>秋，衛殺其大夫元咺及公子瑕。衛侯鄭歸于衛。</p>
<p>晉人、秦人圍鄭。</p>
<p>介人侵蕭。</p>
<p>冬，天王使宰周公來聘。</p>
<p>公子遂如京師。遂如晉。
  </p>
<p>【傳】</p>
<p>三十年春，晉人侵鄭，以觀其可攻與否。狄閒晉之有鄭虞也，夏，狄侵齊。</p>
<p>晉侯使醫衍酖衛侯。甯俞貨醫，使薄其酖，不死。公為之請，納玉於王與晉侯。皆十瑴，王許之。秋，乃釋衛侯。衛侯使賂周歂、治厪曰：「苟能納我，吾使爾為卿。」周、冶殺元咺及子適、子儀。公入，祀先君。周、冶既服將命，周歂先入，及門，遇疾而死。冶厪辭卿。</p>
<p>九月甲午，晉侯、秦伯圍鄭，以其無禮於晉，且貳於楚也。晉軍函陵，秦軍氾南。佚之狐言於鄭伯曰：「國危矣！若使燭之武見秦君，師必退。」公從之。辭曰：「臣之壯也，猶不如人，今老矣，無能為也已。」公曰：「吾不能早用子，今急而求子，是寡人之過也。然鄭亡，子亦有不利焉。」許之。</p>
<p>夜，縋而出，見秦伯曰：「秦、晉圍鄭，鄭既知亡矣。若亡鄭而有益於君，敢以煩執事。越國以鄙遠，君知其難也，焉用亡鄭以陪鄰？鄰之厚，君之薄也。若舍鄭以為東道主，行李之往來，共其乏困，君亦無所害。且君嘗為晉君賜矣，許君焦、瑕，朝濟而夕設版焉，君之所知也。夫晉，何厭之有？既東封鄭，又欲肆其西封，不闕秦，將焉取之？闕秦以利晉，唯君圖之。」秦伯說，與鄭人盟，使杞子、逢孫、揚孫戍之，乃還。</p>
<p>子犯請擊之，公曰：「不可。微夫人力不及此。因人之力而敝之，不仁。失其所與，不知。以亂易整，不武。吾其還也。」亦去之。</p>
<p>初，鄭公子蘭出奔晉，從於晉侯伐鄭，請無與圍鄭。許之，使待命于東。鄭石甲父、侯宣多逆以為大子，以求成于晉，晉人許之。</p>
<p>冬，王使周公閱來聘，饗有昌歜、白、黑、形鹽。辭曰：「國君，文足昭也，武可畏也，則有備物之饗，以象其德。薦五味，羞嘉穀，鹽虎形，以獻其功。吾何以堪之？」</p>
<p>東門襄仲將聘于周，遂初聘于晉。</p>
<hr>  
