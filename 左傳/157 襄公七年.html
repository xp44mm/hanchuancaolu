<h5>左傳</h5>　　　<span class="style11">襄公七年</span>
      <hr>
 
  <p>【經】</p><p>七年春，郯子來朝。</p><p>夏四月，三卜郊不從，乃免牲。</p><p>小邾子來朝。</p><p>城費。</p><p>秋，季孫宿如衛。</p><p>八月，螽。</p><p>冬十月，衛侯使孫林父來聘。壬戌，及孫林父盟。</p><p>楚公子貞帥師圍陳。
  </p><p>十有二月，公會晉侯、宋公、陳侯、衛侯、曹伯、莒子、邾子于鄬。鄭伯髡頑如會，未見諸侯，丙戌，卒于鄵。陳侯逃歸。</p>
  <p>【傳】</p>
  <p>七年春，郯子來朝，始朝公也。</p>
  <p>夏四月，三卜郊，不從，乃免牲。孟獻子曰：「吾乃今而後知有卜筮。夫郊祀后稷，以祈農事也。是故啟蟄而郊，郊而後耕。今既耕而卜郊，宜其不從也。」</p>
  <p>南遺為費宰。叔仲昭伯為隧正，欲善季氏，而求媚于南遺。謂遺：「請城費，吾多與而役。」故季氏城費。</p>
  <p>小邾穆公來朝，亦始朝公也。</p>
  <p>秋，季武子如衛，報子叔之聘，且辭緩報，非貳也。</p>
  <p>冬十月，晉韓獻子告老，公族穆子有廢疾，將立之。辭曰：「《詩》曰：『豈不夙夜？謂行多露。』又曰：『弗躬弗親，庶民弗信。』無忌不才，讓，其可乎？請立起也。與田蘇游，而曰好仁。《詩》曰：『靖共爾位，好是正直。神之聽之，介爾景福。』恤民為德，正直為正，正曲為直，參和為仁。如是則神聽之，介福降之。立之，不亦可乎？」庚戌，使宣子朝，遂老。晉侯謂韓無忌仁，使掌公族大夫。</p>
  <p>衛孫文子來聘，且拜武子之言，而尋孫桓子之盟。公登亦登。叔孫穆子相，趨進曰：「諸侯之會，寡君未嘗後衛君。今吾子不後寡君，寡君未知所過。吾子其少安。」孫子無辭，亦無悛容。穆叔曰：「孫子必亡。為臣而君，過而不悛，亡之本也。《詩》曰：『退食自公，委蛇委蛇。』謂從者也。衡而委蛇，必折。」</p>
  <p>楚子囊圍陳。會于鄬以救之。</p>
  <p>鄭僖公之為大子也，于成之十六年與子罕適晉，不禮焉。又與子豐適楚，亦不禮焉。及其元年，朝于晉，子豐欲愬諸晉而廢之，子罕止之。及將會于鄬，子駟相，又不禮焉。侍者諫，不聽，又諫，殺之。及鄵，子駟使賊夜弒僖公，而以瘧疾赴于諸侯。簡公生五年，奉而立之。</p>
  <p>陳人患楚。慶虎、慶寅謂楚人曰：「吾使公子黃往，而執之。」楚人從之。二慶使告陳侯于會，曰：「楚人執公子黃矣。君若不來，群臣不忍社稷宗廟，懼有二圖。」陳侯逃歸。</p>
  <hr>
  