<h5>左傳</h5>　　　<span class="style11">哀公二十六年</span>
      <hr>
 
  <p>【傳】</p>
  <p>二十六年夏五月，叔孫舒帥師會越皋如、舌庸、宋樂茷納衛侯。文子欲納之，懿子曰：「君愎而虐，少待之，必毒於民，乃睦於子矣。」師侵外州，大獲。出禦之，大敗。掘褚師定子之墓，焚之于平莊之上。</p>
  <p>文子使王孫齊私於皋如，曰：「子將大滅衛乎，抑納君而已乎？」皋如曰：「寡君之命無他，納衛君而已。」文子致眾而問焉，曰：「君以蠻夷伐國，國幾亡矣。請納之。」眾曰：「勿納。」曰：「彌牟亡而有益，請自北門出。」眾曰：「勿出。」重賂越人，申開守陴而納公，公不敢入。師還。立悼公，南氏相之。以城鉏與越人。公曰：「期則為此。」令苟有怨於夫人者報之。司徒期聘於越，公攻而奪之幣。期告王，王命取之，期以眾取之。公怒，殺期之甥之為大子者。遂卒于越。</p>
  <p>宋景公無子，取公孫周之子得與啟畜諸公宮，未有立焉。於是皇緩為右師，皇非我為大司馬，皇懷為司徒，靈不緩為左師，樂茷為司城，樂朱鉏為大司寇，六卿三族降聽政，因大尹以達。大尹常不告，而以其欲稱君命以令。國人惡之。司城欲去大尹，左師曰：「縱之，使盈其罪。重而無基，能無敝乎？」</p>
  <p>冬十月，公游于空澤，辛巳，卒于連中。大尹興空澤之士千甲，奉公自空桐入如沃宮，使召六子，曰：「聞下有師，君請六子畫。」六子至，以甲劫之曰：「君有疾病，請二三子盟。」乃盟于少寢之庭，曰：「無為公室不利。」大尹立啟，奉喪殯于大宮，三日而後國人知之。司城茷使宣言于國曰：「大尹惑蠱其君，而專其利，今君無疾而死，死又匿之，是無他矣，大尹之罪也。」</p>
  <p>得夢啟北首而寢於盧門之外，己為鳥而集於其上，咮加於南門，尾加於桐門。曰：「余夢美，必立。」</p>
  <p>大尹謀曰：「我不在盟，無乃逐我，復盟之乎？」使祝為載書。六子在唐盂，將盟之。祝襄以載書告皇非我，皇非我因子潞、門尹得、左師謀曰：「民與我，逐之乎？」皆歸授甲，使徇于國曰：「大尹惑蠱其君，以陵虐公室。與我者，救君者也。」眾曰：「與之。」大尹徇曰：「戴氏、皇氏將不利公室，與我者，無憂不富。」眾曰：「無別。」戴氏、皇氏欲伐公，樂得曰：「不可。彼以陵公有罪，我伐公，則甚焉。」使國人施于大尹，大尹奉啟以奔楚，乃立得。司城為上卿，盟曰：「三族共政，無相害也。」</p>
  <p>衛出公自城鉏使以弓問子贛，且曰：「吾其入乎？」子贛稽首受弓，對曰：「臣不識也。」私於使者曰：「昔成公孫於陳，甯武子、孫莊子為宛濮之盟而君入。獻公孫於衛齊，子鮮、子展為夷儀之盟而君入。今君再在孫矣，內不聞獻之親，外不聞成之卿，則賜不識所由入也。詩曰：『無競惟人，四方其順之。』若得其人，四方以為主，而國於何有？」</p>
  <hr>
  