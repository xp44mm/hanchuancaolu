<h5>左傳</h5>　　　<span class="style11">僖公二十三年</span>
<hr>
<p>【經】</p>
<p>二十有三年春，齊侯伐宋，圍緡。</p>
<p>夏五月庚寅，宋公茲父卒。</p>
<p>秋，楚人伐陳。</p>
<p>冬十有一月，杞子卒。
  </p>
<p>【傳】</p>
<p>二十三年春，齊侯伐宋，圍緡，以討其不與盟于齊也。</p>
<p>夏五月，宋襄公卒，傷於泓故也。</p>
<p>秋，楚成得臣帥師伐陳，討其貳於宋也。遂取焦、夷，城頓而還。子文以為之功，使為令尹。叔伯曰：「子若國何？」對曰：「吾以靖國也！夫有大功而無貴仕，其人能靖者與有幾？」</p>
<p>九月，晉惠公卒。懷公立，命無從亡人。期，期而不至，無赦。狐突之子毛及偃，從重耳在秦，弗召。冬，懷公執狐突曰：「子來則免。」對曰：「子之能仕，父教之忠，古之制也。策名委贄，貳乃辟也。今臣之子，名在重耳，有年數矣。若又召之，教之貳也。父教子貳，何以事君？刑之不濫，君之明也，臣之願也。淫刑以逞，誰則無罪？臣聞命矣。」乃殺之。卜偃稱疾不出，曰：「《周書》有之：『乃大明，服。』己則不明，而殺人以逞，不亦難乎？民不見德，而唯戮是聞，其何後之有？」</p>
<p>十一月，杞成公卒。書曰「子」，杞，夷也。不書名，未同盟也。凡諸侯同盟，死則赴以名，禮也。赴以名，則亦書之，不然則否，辟不敏也。</p>
<p>晉公子重耳之及於難也，晉人伐諸蒲城。蒲城人欲戰。重耳不可，曰：「保君父之命，而享其生祿，於是乎得人。有人而校，罪莫大焉。吾其奔也。」遂奔狄。從者狐偃、趙衰、顛頡、魏武子、司空季子。狄人伐廧咎如，獲其二女：叔隗、季隗，納諸公子。公子取季隗，生伯儵、叔劉，以叔隗妻趙衰，生盾。將適齊，謂季隗曰：「待我二十五年，不來而後嫁。」對曰：「我二十五年矣，又如是而嫁，則就木焉。請待子。」處狄十二年而行。</p>
<p>過衛。衛文公不禮焉。出於五鹿，乞食於野人，野人與之塊，公子怒，欲鞭之。子犯曰：「天賜也。」稽首受而載之。</p>
<p>及齊，齊桓公妻之，有馬二十乘。公子安之，從者以為不可。將行，謀於桑下。蠶妾在其上，以告姜氏。姜氏殺之，而謂公子曰：「子有四方之志，其聞之者，吾殺之矣。」公子曰：「無之。」姜曰：「行也！懷與安，實敗名。」公子不可。姜與子犯謀，醉而遣之。醒，以戈逐子犯。</p>
<p>及曹，曹共公聞其駢脅，欲觀其裸。浴，薄而觀之。僖負羈之妻曰：「吾觀晉公子之從者，皆足以相國。若以相，夫子必反其國。反其國，必得志於諸侯。得志於諸侯而誅無禮，曹其首也。子盍蚤自貳焉。」乃饋盤飱，寘璧焉。公子受飱，反璧。</p>
<p>及宋，宋襄公贈之以馬二十乘。</p>
<p>及鄭，鄭文公亦不禮焉。叔詹諫曰：「臣聞天之所啟，人弗及也。晉公子有三焉，天其或者將建諸，君其禮焉。男女同姓，其生不蕃。晉公子，姬出也，而至於今，一也。離外之患，而天不靖晉國，殆將啟之，二也。有三士足以上人而從之，三也。晉、鄭同儕，其過子弟固將禮焉，況天之所啟乎？」弗聽。</p>
<p>及楚，楚子饗之，曰：「公子若反晉國，則何以報不穀？」對曰：「子女玉帛，則君有之；羽毛齒革，則君地生焉。其波及晉國者，君之餘也，其何以報君？」曰：「雖然，何以報我？」對曰：「若以君之靈，得反晉國，晉、楚治兵，遇於中原，其辟君三舍。若不獲命，其左執鞭弭、右屬櫜健，以與君周旋。」子玉請殺之。楚子曰：「晉公子廣而儉，文而有禮。其從者肅而寬，忠而能力。晉侯無親，外內惡之。吾聞姬姓，唐叔之後，其後衰者也，其將由晉公子乎？天將興之，誰能廢之？違天必有大咎。」乃送諸秦。</p>
<p>秦伯納女五人，懷嬴與焉。奉匜沃盥，既而揮之。怒曰：「秦、晉匹也，何以卑我！」公子懼，降服而囚。他日，公享之。子犯曰：「吾不如衰之文也。請使衰從。公子賦《河水》，公賦《六月》。趙衰曰：「重耳拜賜。」公子降，拜，稽首，公降一級而辭焉。衰曰：「君稱所以佐天子者命重耳，重耳敢不拜？」</p>
<hr>  
