<h2>定公六年</h2>
<p>【經】</p>
<p>六年春王正月癸亥，鄭游速帥師滅許，以許男斯歸。</p>
<p>二月，公侵鄭。</p>
<p>公至自侵鄭。</p>
<p>夏，季孫斯、仲孫何忌如晉。</p>
<p>秋，晉人執宋行人樂祁犂。</p>
<p>冬，城中城。</p>
<p>季孫斯、仲孫忌帥師圍鄆。</p>
<p>【傳】</p>
<p>六年春，鄭滅許，因楚敗也。</p>
<p>二月，公侵鄭，取匡，為晉討鄭之伐胥靡也。往不假道於衛；及還，陽虎使季、孟自南門入，出自東門，舍於豚澤。衛侯怒，使彌子瑕追之。公叔文子老矣，輦而如公，曰：「尤人而效之，非禮也。昭公之難，君將以文之舒鼎，成之昭兆，定之鞶鑑，苟可以納之，擇用一焉。公子與二三臣之子，諸侯苟憂之，將以為之質。此群臣之所聞也。今將以小忿蒙舊德，無乃不可乎！大姒之子，唯周公、康叔為相睦也，而效小人以棄之，不亦誣乎！天將多陽虎之罪以斃之，君姑待之，若何？」乃止。</p>
<p>夏，季桓子如晉，獻鄭俘也。陽虎強使孟懿子往報夫人之幣，晉人兼享之。孟孫立于房外，謂范獻子曰：「陽虎若不能居魯，而息肩於晉，所不以為中軍司馬者，有如先君！」獻子曰：「寡君有官，將使其人。鞅何知焉？」獻子謂簡子曰：「魯人患陽虎矣。孟孫知其釁，以為必適晉，故強為之請，以取入焉。」</p>
<p>四月己丑，吳大子終纍敗楚舟師，獲潘子臣、小惟子及大夫七人。楚國大惕，懼亡。子期又以陵師敗于繁揚。令尹子西喜曰：「乃今可為矣。」於是乎遷郢於鄀，而改紀其政，以定楚國。</p>
<p>周儋翩率王子朝之徒因鄭人將以作亂于周，鄭於是乎伐馮、滑、胥靡、負黍、狐人、闕外。六月，晉閻沒戍周，且城胥靡。</p>
<p>秋八月，宋樂祁言於景公曰：「諸侯唯我事晉，今使不往，晉其憾矣。」樂祁告其宰陳寅，陳寅曰：「必使子往。」他日，公謂樂祁曰：「唯寡人說子之言，子必往。」陳寅曰：「子立後而行，吾室亦不亡，唯君亦以我為知難而行也。」見溷而行。趙簡子逆，而飲之酒於緜上，獻楊楯六十於簡子。陳寅曰：「昔吾主范氏，今子主趙氏，又有納焉，以楊楯賈禍，弗可為也已。然子死晉國，子孫必得志於宋。」范獻子言於晉侯曰：「以君命越疆而使，未致使而私飲酒，不敬二君，不可不討也。」及執樂祁。</p>
<p>陽虎又盟公及三桓於周社，盟國人于亳社，詛于五父之衢。</p>
<p>冬，十二月，天王處于姑蕕，辟儋翩之亂也。</p>