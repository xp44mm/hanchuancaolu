<h5>左傳</h5>　　　<span class="style11">隱公十年</span>
<hr>
<p>【經】</p>
<p>十年春王二月，公會齊侯、鄭伯于中丘。</p>
<p>夏，翬帥師會齊人、鄭人伐宋。</p>
<p>六月壬戌，公敗宋師于菅。辛未，取郜。辛巳，取防。</p>
<p>秋，宋人、衛人入鄭。宋人、蔡人、衛人伐戴。鄭伯伐取之。</p>
<p>冬十月壬午，齊人、鄭人入郕。</p>
<p>【傳】</p>
<p>十年春，王正月，公會齊侯，鄭伯于中丘。癸丑，盟于鄧，為師期。</p>
<p>夏五月，羽父先會齊侯、鄭伯伐宋。</p>
<p>六月戊申，公會齊侯、鄭伯于老桃。壬戌，公敗宋師于菅。庚午，鄭師入郜。辛未，歸于我。庚辰，鄭師入防。辛巳，歸于我。君子謂：「鄭莊公於是乎可謂正矣。以王命討不庭，不貪其土以勞王爵，正之體也。」</p>
<p>蔡人、衛人、郕人不會王命。</p>
<p>秋七月庚寅，鄭師入郊。猶在郊，宋人、衛人入鄭。蔡人從之伐戴。八月壬戌，鄭伯圍戴。癸亥，克之，取三師焉。宋、衛既入鄭，而以伐戴召蔡人，蔡人怒，故不和而敗。</p>
<p>九月戊寅，鄭伯入宋。</p>
<p>冬，齊人、鄭人入郕，討違王命也。</p>
<hr>  
