<h5>左傳</h5>　　　<span class="style11">僖公二十八年</span>
      <hr>
 
  <p>【經】</p><p>二十有八年春，晉侯侵曹，晉侯伐衛。</p><p>公子買戍衛，不卒戍，刺之。</p><p>楚人救衛。</p><p>三月丙午，晉侯入曹，執曹伯。畀宋人。</p><p>夏四月己巳，晉侯、齊師、宋師、秦師及楚人戰于城濮，楚師敗績。</p><p>楚殺其大夫得臣。</p><p>衛侯出奔楚。</p><p>五月癸丑，公會晉侯、齊侯、宋公、蔡侯、鄭伯、衛子、莒子，盟于踐土。</p><p>陳侯如會。</p><p>公朝于王所。</p><p>六月，衛侯鄭自楚復歸于衛。衛元咺出奔晉。</p><p>陳侯款卒。</p><p>秋，杞伯姬來。</p><p>公子遂如齊。</p><p>冬，公會晉侯、齊侯、宋公、蔡侯、鄭伯、陳子、莒子、邾人、秦人于溫。</p><p>天王狩于河陽。壬申，公朝于王所。</p><p>晉人執衛侯，歸之于京師。衛元咺自晉復歸于衛。</p><p>諸侯遂圍許。曹伯襄復歸于曹，遂會諸侯圍許。
  </p><p>【傳】</p>
  <p>二十八年春，晉侯將伐曹，假道於衛，衛人弗許。還，自南河濟。侵曹、伐衛。正月戊申，取五鹿。二月，晉郤縠卒。原軫將中軍，胥臣佐下軍，上德也。晉侯、齊侯盟于斂盂。衛侯請盟，晉人弗許。衛侯欲與楚，國人不欲，故出其君以說于晉。衛侯出居于襄牛。</p>
  <p>公子買戍衛，楚人救衛，不克。公懼於晉，殺子叢以說焉。謂楚人曰：「不卒戍也。」</p>
  <p>晉侯圍曹，門焉，多死，曹人尸諸城上，晉侯患之，聽輿人之謀，稱：「舍於墓。」師遷焉，曹人兇懼，為其所得者，棺而出之，因其凶也而攻之。三月丙午，入曹。數之，以其不用僖負羈而乘軒者三百人也。且曰「獻狀。」令無入僖負羈之宮，而免其族，報施也。魏犨、顛頡怒，曰：「勞之不圖，報於何有！」爇僖負羈氏。魏犨傷於胸，公欲殺之，而愛其材，使問，且視之。病，將殺之。魏犨束胸見使者，曰：「以君之靈，不有寧也。」距躍三百，曲踊三百。乃舍之。殺顛頡以徇于師，立舟之僑以為戎右。</p>
  <p>宋人使門尹般如晉師告急。公曰：「宋人告急，舍之則絕，告楚不許。我欲戰矣，齊、秦未可，若之何？」先軫曰：「使宋舍我而賂齊、秦，藉之告楚。我執曹君，而分曹、衛之田，以賜宋人。楚愛曹、衛，必不許也。喜賂怒頑，能無戰乎？」公說，執曹伯，分曹、衛之田，以畀宋人。</p>
  <p>楚子入居于申，使申叔去穀，使子玉去宋，曰：「無從晉師。晉侯在外十九年矣，而果得晉國。險阻艱難，備嘗之矣；民之情偽，盡知之矣。天假之年，而除其害。天之所置，其可廢乎？《軍志》曰：『允當則歸。』又曰：『知難而退。』又曰：『有德不可敵。』此三志者，晉之謂矣！」子玉使伯棼請戰，曰：「非敢必有功也，願以間執讒慝之口。」王怒，少與之師，唯西廣、東宮與若敖之六卒實從之。</p>
  <p>子玉使宛春告於晉師曰：「請復衛侯而封曹，臣亦釋宋之圍。」子犯曰：「子玉無禮哉！君取一，臣取二，不可失矣。」先軫曰：「子與之。定人之謂禮，楚一言而定三國，我一言而亡之。我則無禮，何以戰乎？不許楚言，是棄宋也。救而棄之，謂諸侯何？楚有三施，我有三怨，怨讎已多，將何以戰？不如私許復曹、衛以攜之，執宛春以怒楚，既戰而後圖之。」公說，乃拘宛春於衛，且私許復曹、衛。曹、衛告絕於楚。</p>
  <p>子玉怒，從晉師，晉師退。軍吏曰：「以君辟臣，辱也。且楚師老矣，何故退？」子犯曰：「師直為壯，曲為老。豈在久乎？微楚之惠不及此，退三舍辟之，所以報也。背惠食言，以亢其讎，我曲楚直。其眾素飽，不可謂老。我退而楚還，我將何求？若其不還，君退臣犯，曲在彼矣。」退三舍。楚眾欲止，子玉不可。</p>
  <p>夏四月戊辰，晉侯、宋公、齊國歸父、崔夭、秦小子憖次于城濮。楚師背酅而舍，晉侯患之。聽輿人之誦曰：「原田每每，舍其舊而新是謀。」公疑焉。子犯曰：「戰也。戰而捷，必得諸侯。若其不捷，表裏山河，必無害也。」公曰：「若楚惠何？」欒貞子曰：「漢陽諸姬，楚實盡之，思小惠而忘大恥，不如戰也。」晉侯夢與楚子搏，楚子伏己而盬其腦，是以懼。子犯曰：「吉。我得天，楚伏其罪，吾且柔之矣。」</p>
  <p>子玉使鬬勃請戰，曰：「請與君之士戲，君馮軾而觀之，得臣與寓目焉。」晉侯使欒枝對曰：「寡君聞命矣！楚君之惠，未之敢忘，是以在此。為大夫退，其敢當君乎？既不獲命矣，敢煩大夫謂二三子：『戒爾車乘，敬爾君事，詰朝將見。』」</p>
  <p>晉車七百乘，韅靷鞅靽。晉侯登有莘之虛以觀師，曰：「少長有禮，其可用也。」遂伐其木，以益其兵。己巳，晉師陳于莘北，胥臣以下軍之佐當陳、蔡。子玉以若敖之六卒將中軍，曰：「今日必無晉矣！」子西將左，子上將右。胥臣蒙馬以虎皮，先犯陳、蔡。陳、蔡奔，楚右師潰。狐毛設二旆而退之，欒枝使輿曳柴而偽遁，楚師馳之。原軫、郤溱以中軍公族橫擊之。狐毛、狐偃以上軍夾攻子西，楚左師潰。楚師敗績。子玉收其卒而止，故不敗。</p>
  <p>晉師三日館、穀，及癸酉而還。甲午，至于衡雍，作王宮于踐土。鄉役之三月，鄭伯如楚，致其師，為楚師既敗而懼，使子人九行成于晉。晉欒枝入盟鄭伯。五月丙午，晉侯及鄭伯盟于衡雍。丁未，獻楚俘于王，駟介百乘，徒兵千。鄭伯傅王，用平禮也。己酉，王享醴，命晉侯侑。王命尹氏及王子虎、內史叔興父，策命晉侯為侯伯，賜之大輅之服，戎輅之服，彤弓一，彤矢百，玈弓矢千，秬鬯一卣，虎賁三百人。曰：「王謂叔父：敬服王命，以綏四國，糾逖王慝。」晉侯三辭，從命。曰：「重耳敢再拜稽首，奉揚天子之丕顯休命。」受策以出，出入三覲。</p>
  <p>衛侯聞楚師敗，懼，出奔楚，遂適陳，使元咺奉叔武以受盟。癸亥，王子虎盟諸侯于王庭，要言曰：「皆獎王室，無相害也。有渝此盟，明神殛之，俾隊其師，無克祚國，及而玄孫，無有老幼。」君子謂是盟也信，謂晉於是役也，能以德攻。</p>
  <p>初，楚子玉自為瓊弁玉纓，未之服也。先戰，夢河神謂己曰：「畀余，余賜女孟諸之麋。」弗致也。大心與子西使榮黃諫，弗聽。榮季曰：「死而利國。猶或為之，況瓊玉乎？是糞土也。而可以濟師，將何愛焉？」弗聽。出，告二子曰：「非神敗令尹，令尹其不勤民，實自敗也。」既敗，王使謂之曰：「大夫若入，其若申、息之老何？」子西、孫伯曰：「得臣將死，二臣止之曰：『君其將以為戮。』」及連穀而死。晉侯聞之，而後喜可知也，曰：「莫余毒也已！蒍呂臣實為令尹，奉己而已，不在民矣。」</p>
  <p>或訴元咺於衛侯曰：「立叔武矣。」其子角從公，公使殺之。咺不廢命，奉夷叔以入守。六月，晉人復衛侯。甯武子與衛人盟于宛濮，曰：「天禍衛國，君臣不協，以及此憂也。今天誘其衷，使皆降心以相從也。不有居者，誰守社稷？不有行者，誰扞牧圉？不協之故，用昭乞盟于爾大神，以誘天衷。自今日以往，既盟之後，行者無保其力，居者無懼其罪。有渝此盟，以相及也。明神先君，是糾是殛。」國人聞此盟也，而後不貳。衛侯先期入，甯子先，長牂守門，以為使也，與之乘而入。公子歂犬、華仲前驅。叔孫將沐，聞君至，喜，捉髮走出，前驅射而殺之。公知其無罪也，枕之股而哭之。歂犬走出，公使殺之。元咺出奔晉。</p>
  <p>城濮之戰，晉中軍風于澤，亡大旆之左旃。祁瞞奸命，司馬殺之，以徇于諸侯，使茅伐代之。師還。壬午，濟河。舟之僑先歸，士會攝右。秋七月丙申，振旅，愷以入于晉。獻俘、授馘，飲至、大賞，征會討貳。殺舟之僑以徇于國，民於是大服。</p>
  <p>君子謂：「文公其能刑矣，三罪而民服。《詩》云：『惠此中國，以綏四方。』不失賞刑之謂也。」</p>
  <p>冬，會于溫，討不服也。</p>
  <p>衛侯與元咺訟，甯武子為輔，鍼莊子為坐，士榮為大士。衛侯不勝。殺士榮，刖鍼莊子，謂甯俞忠而免之。執衛侯，歸之于京師，寘諸深室。甯子職納橐饘焉。元咺歸于衛，立公子瑕。</p>
  <p>是會也，晉侯召王，以諸侯見，且使王狩。仲尼曰：「以臣召君，不可以訓。」故書曰：「天王狩于河陽。」言非其地也，且明德也。壬申，公朝于王所。</p>
  <p>丁丑，諸侯圍許。晉侯有疾，曹伯之豎侯獳貨筮史，使曰以曹為解：「齊桓公為會而封異姓，今君為會而滅同姓。曹叔振鐸，文之昭也；先君唐叔，武之穆也。且合諸侯而滅兄弟，非禮也。與衛偕命，而不與偕復，非信也；同罪異罰，非刑也。禮以行義，信以守禮，刑以正邪。舍此三者，君將若之何？」公說，復曹伯，遂會諸侯于許。</p>
  <p>晉侯作三行以禦狄，荀林父將中行，屠擊將右行，先蔑將左行。</p>
  <hr>
  