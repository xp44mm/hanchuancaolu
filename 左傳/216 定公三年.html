<h2>定公三年</h2>
<p>【經】</p>
<p>三年春王正月，公如晉，至河，乃復。</p>
<p>二月辛卯，邾子穿卒。</p>
<p>夏四月。</p>
<p>秋，葬邾莊公。</p>
<p>冬，仲孫何忌及邾子盟于拔。</p>
<p>【傳】</p>
<p>三年春二月辛卯，邾子在門臺，臨廷。閽以缾水沃廷，邾子望見之，怒。閽曰：「夷射姑旋焉。」命執之。弗得，滋怒，自投于牀，廢于鑪炭，爛，遂卒。先葬以車五乘，殉五人。莊公卞急而好潔，故及是。</p>
<p>秋九月，鮮虞人敗晉師于平中，獲晉觀虎，恃其勇也。</p>
<p>冬，盟于郯，修邾好也。</p>
<p>蔡昭侯為兩佩與兩裘以如楚，獻一佩一裘於昭王。昭王服之，以享蔡侯。蔡侯亦服其一。子常欲之，弗與，三年止之。唐成公如楚，有兩肅爽馬，子常欲之，弗與，亦三年止之。唐人或相與謀，請代先從者，許之。飲先從者酒，醉之，竊馬而獻之子常。子常歸唐侯。自拘於司敗，曰：「君以弄馬之故，隱君身，棄國家。群臣請相夫人以償馬，必如之。」唐侯曰：「寡人之過也，二三子無辱。」皆賞之。蔡人聞之，固請，而獻佩于子常。子常朝，見蔡侯之徒，命有司曰：「蔡君之久也，官不共也。明日禮不畢，將死。」蔡侯歸，及漢，執玉而沈，曰「余所有濟漢而南者，有若大川。」蔡侯如晉，以其子元與其大夫之子為質焉，而請伐楚。</p>