<h5>左傳</h5>　　　<span class="style11">哀公三年</span>
<hr>
<p>【經】</p>
<p>三年春，齊國夏、衛石曼姑帥師圍戚。</p>
<p>夏四月甲午，地震。</p>
<p>五月辛卯，桓宮、僖宮災。</p>
<p>季孫斯、叔孫州仇帥師城啟陽。</p>
<p>宋樂髠帥師伐曹。</p>
<p>秋七月丙子，季孫斯卒。</p>
<p>蔡人放其大夫公孫獵于吳。</p>
<p>冬十月癸卯，秦伯卒。</p>
<p>叔孫州仇、仲孫何忌帥師圍邾。</p>
<p>【傳】</p>
<p>三年春，齊、衛圍戚，救援于中山。</p>
<p>夏五月辛卯，司鐸火。火踰公宮，桓、僖災，救火者皆曰：「顧府。」南宮敬叔至，命周人出御書，俟於宮，曰：「庀女，而不在，死。」子服景伯至，命宰人出禮書，以待命。命不共，有常刑。校人乘馬，巾車脂轄，百官官備，府庫慎守，官人肅給。濟濡帷幕，鬱攸從之。蒙葺公屋，自大廟始，外內以悛。助所不給。有不用命，則有常刑，無赦。公父文伯至，命校人駕乘車。季桓子至，御公立于象魏之外，命救火者傷人則止，財可為也。命藏《象魏》，曰：「舊章不可亡也。」富父槐至，曰：「無備而官辦者，猶拾瀋也。」於是乎去表之槀，道還公宮。</p>
<p>孔子在陳，聞火，曰：「其桓、僖乎！」</p>
<p>劉氏、范氏世為婚姻，萇弘事劉文公，故周與范氏。趙鞅以為討。六月癸卯，周人殺萇弘。</p>
<p>秋，季孫有疾，命正常曰：「無死。南孺子之子，男也，則以告而立之；女也，則肥也可。」季孫卒，康子即位。既葬，康子在朝。南氏生男，正常載以如朝，告曰：「夫子有遺言，命其圉臣曰：『南氏生男，則以告於君與大夫而立之。』今生矣，男也，敢告。」遂奔衛。康子請退。公使共劉視之，則或殺之矣，乃討之。召正常，正常不反。</p>
<p>冬十月，晉趙鞅圍朝歌，師于其南。荀寅伐其郛，使其徒自北門入，己犯師而出。癸丑，奔邯鄲。</p>
<p>十一月，趙鞅殺士皋夷，惡范氏也。</p>
<hr>  
