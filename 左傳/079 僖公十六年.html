<h2>僖公十六年</h2>
<p>【經】</p>
<p>十有六年春王正月戊申朔，隕石于宋五。是月，六鷁退飛，過宋都。</p>
<p>三月壬申，公子季友卒。</p>
<p>夏四月丙申，鄫季姬卒。</p>
<p>秋七月甲子，公孫茲卒。</p>
<p>冬十有二月，公會齊侯、宋公、陳侯、衛侯、鄭伯、許男、邢侯、曹伯于淮。</p>
<p>【傳】</p>
<p>十六年春，隕石于宋五，隕星也。六鷁退飛，過宋都，風也。周內史叔興聘于宋，宋襄公問焉，曰；「是何祥也？吉凶焉在？」對曰：「今茲魯多大喪，明年齊有亂，君將得諸侯而不終。」退而告人曰：「君失問。是陰陽之事，非吉凶所生也。吉凶由人，吾不敢逆君故也。」</p>
<p>夏，齊伐厲不克，救徐而還。</p>
<p>秋，狄侵晉，取狐、廚、受鐸，涉汾，及昆都，因晉敗也。</p>
<p>王以戎難告于齊，齊徵諸侯而戍周。</p>
<p>冬十一月乙卯，鄭殺子華。</p>
<p>十二月會于淮，謀鄶，且東略也。城鄫，役人病。有夜登丘而呼曰：「齊有亂。」不果城而還。</p>