<h2>宣公十四年</h2>
<p>【經】</p>
<p>十有四年春，衛殺其大夫孔達。</p>
<p>夏五月壬申，曹伯壽卒。</p>
<p>晉侯伐鄭。</p>
<p>秋九月，楚子圍宋。</p>
<p>葬曹文公。</p>
<p>冬，公孫歸父會齊侯于穀。</p>
<p>【傳】</p>
<p>十四年春，孔達縊而死。衛人以說于晉而免。遂告于諸侯曰：「寡君有不令之臣達，構我敝邑于大國，既伏其罪矣，敢告。」衛人以為成勞，復室其子，使復其位。</p>
<p>夏，晉侯伐鄭，為邲故也。告於諸侯，蒐焉而還，中行桓子之謀也，曰：「示之以整，使謀而來。」鄭人懼，使子張代子良于楚。鄭伯如楚，謀晉故也。鄭以子良為有禮，故召之。</p>
<p>楚子使申舟聘于齊，曰：「無假道于宋。」亦使公子馮聘于晉，不假道于鄭。申舟以孟諸之役惡宋，曰：「鄭昭、宋聾，晉使不害，我則必死。」王曰：「殺女，我伐之。」見犀而行。及宋，宋人止之。華元曰：「過我而不假道，鄙我也。鄙我，亡也。殺其使者，必伐我。伐我，亦亡也。亡一也。」乃殺之。楚子聞之，投袂而起，屨及於窒皇，劍及於寢門之外，車及於蒲胥之市。秋九月，楚子圍宋。</p>
<p>冬，公孫歸父會齊侯于穀，見晏桓子，與之言魯，樂。桓子告高宣子，曰：「子家其亡乎！懷於魯矣。懷必貪，貪必謀人。謀人，人亦謀己。一國謀之，何以不亡？」</p>
<p>孟獻子言於公曰：「臣聞小國之免於大國也，聘而獻物，於是有庭實旅百；朝而獻功，於是有容貌、采章，嘉淑而有加貨，謀其不免也。誅而薦賄，則無及也。今楚在宋，君其圖之。」公說。</p>