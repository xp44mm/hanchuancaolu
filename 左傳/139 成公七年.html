<h5>左傳</h5>　　　<span class="style11">成公七年</span>
      <hr>
 
  <p>【經】
  </p><p>七年春王正月，鼷鼠食郊牛角，改卜牛。鼷鼠又食其角，乃免牛。<br>
    吳伐郯。<br>
    夏五月，曹伯來朝。<br>
    不郊，猶三望。<br>
    秋，楚公子嬰齊帥師伐鄭。</p>
  <p>公會晉侯、齊侯、宋公、衛侯、曹伯、莒子、邾子、杞伯救鄭。八月戊辰，同盟于馬陵。</p>
  <p>公至自會。<br>
    吳入州來。<br>
    冬，大雩。<br>
    衛孫林父出奔晉。</p>
  <p>【傳】</p>
  <p>七年春，吳伐郯，郯成。季文子曰：「中國不振旅，蠻夷入伐，而莫之或恤，無弔者也夫！《詩》曰：『不弔昊天，亂靡有定。』其此之謂乎！有上不弔，其誰不受亂？吾亡無日矣！」君子曰：「知懼如是，斯不亡矣。」</p>
  <p>鄭子良相成公以如晉，見，且拜師。</p>
  <p>夏，曹宣公來朝。</p>
  <p>秋，楚子重伐鄭，師于氾。諸侯救鄭。鄭共仲、侯羽軍楚師，囚鄖公鍾儀，獻諸晉。八月，同盟于馬陵，尋蟲牢之盟，且莒服故也。</p>
  <p>晉人以鍾儀歸，囚諸軍府。</p>
  <p>楚圍宋之役，師還，子重請取于申、呂以為賞田，王許之。申公巫臣曰：「不可。此申、呂所以邑也，是以為賦，以御北方。若取之，是無申、呂也。晉、鄭必至于漢。」王乃止。子重是以怨巫臣。子反欲取夏姬，巫臣止之，遂取以行，子反亦怨之。及共王即位，子重、子反殺巫臣之族子閻、子蕩及清尹弗忌及襄老之子黑要，而分其室。子重取子閻之室，使沈尹與王子罷分子蕩之室，子反取黑要與清尹之室。巫臣自晉遺二子書，曰：「爾以讒慝貪惏事君，而多殺不辜。余必使爾疲於奔命以死。」巫臣請使於吳，晉侯許之。吳子壽夢說之。乃通吳于晉。以兩之一卒適吳，舍偏兩之一焉。與其射御，教吳乘車，教之戰陳，教之叛楚。寘其子狐庸焉，使為行人於吳。吳始伐楚，伐巢、伐徐，子重奔命。馬陵之會，吳入州來，子重自鄭奔命。子重、子反於是乎一歲七奔命。蠻夷屬於楚者，吳盡取之，是以始大，通吳於上國。</p>
  <p>衛定公惡孫林父。冬，孫林父出奔晉。衛侯如晉，晉反戚焉。</p>
  <hr>
  