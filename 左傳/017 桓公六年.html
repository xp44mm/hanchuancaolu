<h5>左傳</h5>　　　<span class="style11">桓公六年</span>
<hr>
<p>【經】</p>
<p>六年春正月，寔來。</p>
<p>夏四月，公會紀侯于成。</p>
<p>秋八月壬午，大閱。蔡人殺陳佗。</p>
<p>九月丁卯，子同生。</p>
<p>冬，紀侯來朝。
  </p>
<p>【傳】</p>
<p>六年春，自曹來朝。書曰「寔來」，不復其國也。</p>
<p>楚武王侵隨，使薳章求成焉。軍於瑕以待之。隨人使少師董成。</p>
<p>鬬伯比言于楚子曰：「吾不得志於漢東也，我則使然。我張吾三軍，而被吾甲兵，以武臨之。彼則懼而協以謀我，故難間也。漢東之國，隨為大。隨張，必棄小國。小國離，楚之利也。少師侈，請羸師以張之。」熊率且比曰：「季梁在，何益？」鬬伯比曰：「以為後圖，少師得其君。」王毀軍而納少師。</p>
<p>少師歸，請追楚師，隨侯將許之。季梁止之曰：「天方授楚，楚之蠃，其誘我也，君何急焉？臣聞小之能敵大也，小道大淫。所謂道，忠於民而信於神也。上思利民，忠也；祝史正辭，信也。今民餒而君逞欲，祝史矯舉以祭，臣不知其可也。」公曰：「吾牲牷肥腯，粢盛豐備，何則不信？」對曰：「夫民，神之主也。是以聖王先成民而後致力於神。故奉牲以告曰『博碩肥腯』，謂民力之普存也，謂其畜之碩大蕃滋也，謂其不疾瘯蠡也，謂其備腯咸有也。奉盛以告曰『潔粢豐盛』，謂其三時不害而民和年豐也。奉酒醴以告曰『嘉栗旨酒』，謂其上下皆有嘉德而無違心也。所謂馨香，無讒慝也。故務其三時，修其五教，親其九族，以致其禋祀。於是乎民和而神降之福，故動則有成。今民各有心，而鬼神乏主，君雖獨豐，其何福之有！君姑修政，而親兄弟之國，庶免於難。」隨侯懼而修政，楚不敢伐。</p>
<p>夏，會于成，紀來諮謀齊難也。</p>
<p>北戎伐齊，齊侯使乞師于鄭。鄭大子忽帥師救齊。六月，大敗戎師，獲其二帥大良、少良，甲首三百，以獻於齊。於是諸侯之大夫戍齊，齊人饋之餼，使魯為其班，後鄭。鄭忽以其有功也，怒，故有郎之師。</p>
<p>公之未昬於齊也，齊侯欲以文姜妻鄭大子忽。大子忽辭，人問其故，大子曰：「人各有耦，齊大，非吾耦也。《詩》云：『自求多福。』在我而已，大國何為？」君子曰：「善自為謀。」及其敗戎師也，齊侯又請妻之，固辭。人問其故，大子曰：「無事於齊，吾猶不敢。今以君命奔齊之急，而受室以歸，是以師昬也。民其謂我何？」遂辭諸鄭伯。</p>
<p>秋，大閱，簡車馬也。</p>
<p>九月丁卯，子同生，以大子生之禮舉之，接以大牢，卜士負之，士妻食之。公與文姜、宗婦命之。公問名於申繻。對曰：「名有五，有信，有義，有象，有假，有類。以名生為信，以德命為義，以類命為象，取於物為假，取於父為類。不以國，不以官，不以山川，不以隱疾，不以畜牲，不以器幣。周人以諱事神，名，終將諱之。故以國則廢名，以官則廢職，以山川則廢主，以畜牲則廢祀，以器幣則廢禮。晉以僖侯廢司徒，宋以武公廢司空，先君獻，武廢二山，是以大物不可以命。」公曰：「是其生也，與吾同物，命之曰同。」</p>
<p>冬，紀侯來朝，請王命以求成于齊，公告不能。</p>
<hr>  
