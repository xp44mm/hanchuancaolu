<h5>左傳</h5>　　　<span class="style11">莊公八年</span>
<hr>
<p>【經】</p>
<p>八年春王正月，師次于郎，以俟陳人，蔡人。</p>
<p>甲午，治兵。</p>
<p>夏，師及齊師圍郕，郕降于齊師。</p>
<p>秋，師還。</p>
<p>冬十有一月癸未，齊無知弒其君諸兒。</p>
<p>【傳】</p>
<p>八年春，治兵于廟，禮也。</p>
<p>夏，師及齊師圍郕。郕降于齊師。仲慶父請伐齊師。公曰：「不可。我實不德，齊師何罪？罪我之由。《夏書》曰：『臯陶邁種德，德，乃降。』姑務修德，以待時乎。」秋，師還。君子是以善魯莊公。</p>
<p>齊侯使連稱、管至父戍葵丘。瓜時而往，曰：「及瓜而代。」期戍，公問不至。請代，弗許。故謀作亂。</p>
<p>僖公之母弟曰夷仲年，生公孫無知，有寵於僖公，衣服禮秩如適。襄公絀之。二人因之以作亂。</p>
<p>連稱有從妹在公宮，無寵，使間公，曰：「捷，吾以汝為夫人。」</p>
<p>冬十二月，齊侯游于姑棼，遂田于貝丘。見大豕，從者曰：「公子彭生也。」公怒曰：「彭生敢見！」射之，豕人立而啼。公懼，墜于車，傷足，喪屨。反，誅屨於徒人費。弗得，鞭之，見血。走出，遇賊于門，劫而束之。費曰：「我奚御哉！」袒而示之背，信之。費請先入，伏公而出，鬬，死于門中。石之紛如死于階下。遂入，殺孟陽于牀。曰：「非君也，不類。」見公之足于戶下，遂弒之，而立無知。</p>
<p>初，襄公立，無常。鮑叔牙曰：「君使民慢，亂將作矣。」奉公子小白出奔莒。亂作，管夷吾、召忽奉公子糾來奔。</p>
<p>初，公孫無知虐于雍廩。</p>
<hr>  
