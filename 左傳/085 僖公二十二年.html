<h5>左傳</h5>　　　<span class="style11">僖公二十二年</span>
<hr>
<p>【經】</p>
<p>二十有二年春，公伐邾，取須句。</p>
<p>夏，宋公、衛侯、許男、滕子伐鄭。</p>
<p>秋八月丁未，及邾人戰于升陘。</p>
<p>冬十有一月己巳朔，宋公及楚人戰于泓，宋師敗績。
  </p>
<p>【傳】</p>
<p>二十二年春，伐邾，取須句，反其君焉，禮也。</p>
<p>三月，鄭伯如楚。</p>
<p>夏，宋公伐鄭。子魚曰：「所謂禍在此矣。」</p>
<p>初，平王之東遷也，辛有適伊川，見被髮而祭於野者，曰：「不及百年，此其戎乎？其禮先亡矣！」秋，秦、晉遷陸渾之戎于伊川。</p>
<p>晉大子圉為質於秦，將逃歸，謂嬴氏曰：「與子歸乎？」對曰：「子，晉大子，而辱於秦。子之欲歸，不亦宜乎？寡君之使婢子侍執巾櫛，以固子也。從子而歸，棄君命也。不敢從，亦不敢言。」遂逃歸。</p>
<p>富辰言於王，曰：「請召大叔。《詩》曰：『協比其鄰，昬姻孔云。』吾兄弟之不協，焉能怨諸侯之不睦？」王說。王子帶自齊復歸于京師，王召之也。</p>
<p>邾人以須句故出師，公卑邾，不設備而禦之。臧文仲曰：「國無小，不可易也；無備，雖眾不可恃也。《詩》曰：『戰戰兢兢，如臨深淵，如履薄冰。』又曰：『敬之敬之，天惟顯思，命不易哉！』先王之明德，猶無不難也，無不懼也，況我小國乎！君其無謂邾小。蠭蠆有毒，而況國乎？」弗聽。八月丁未，公及邾師戰于升陘，我師敗績。邾人獲公冑，縣諸魚門。</p>
<p>楚人伐宋以救鄭。宋公將戰，大司馬固諫曰：「天之棄商久矣，君將興之，弗可赦也已。」弗聽。</p>
<p>冬十一月己巳朔，宋公及楚人戰于泓。宋人既成列，楚人未既濟。司馬曰：「彼眾我寡，及其未既濟也，請擊之。」公曰：「不可。」既濟而未成列，又以告。公曰：「未可。」既陳而後擊之，宋師敗績。公傷股，門官殲焉。國人皆咎公。公曰：「君子不重傷，不禽二毛。古之為軍也，不以阻隘也。寡人雖亡國之餘，不鼓不成列。」子魚曰：「君未知戰。勍敵之人，隘而不列，天贊我也。阻而鼓之，不亦可乎？猶有懼焉。且今之勍者，皆吾敵也。雖及胡耇，獲則取之，何有於二毛？明恥教戰，求殺敵也，傷未及死，如何勿重？若愛重傷，則如勿傷；愛其二毛，則如服焉。三軍以利用也，金鼓以聲氣也。利而用之，阻隘可也；聲盛致志，鼓儳可也。」</p>
<p>丙子晨，鄭文夫人芈氏、姜氏勞楚子于柯澤。楚子使師縉示之俘馘。君子曰：「非禮也。婦人送迎不出門，見兄弟不踰閾，戎事不邇女器。」丁丑，楚子入饗于鄭，九獻，庭實旅百，加籩豆六品。饗畢，夜出，文芈送于軍，取鄭二姬以歸。叔詹曰：「楚王其不沒乎！為禮卒於無別，無別不可謂禮，將何以沒？」諸侯是以知其不遂霸也。</p>
<hr>  
