<h5>左傳</h5>　　　<span class="style11">隱公七年</span>
<hr>
<p>【經】</p>
<p>七年春王三月，叔姬歸于紀。</p>
<p>滕侯卒。</p>
<p>夏，城中丘。</p>
<p>齊侯使其弟年來聘。</p>
<p>秋，公伐邾。</p>
<p>冬，天王使凡伯來聘。戎伐凡伯于楚丘，以歸。</p>
<p>【傳】</p>
<p>七年春，滕侯卒。不書名，未同盟也。凡諸侯同盟，於是稱名，故薨則赴以名，告終稱嗣也，以繼好息民，謂之禮經。</p>
<p>夏，城中丘，書，不時也。</p>
<p>齊侯使夷仲年來聘，結艾之盟也。</p>
<p>秋，宋及鄭平。七月庚申，盟于宿。公伐邾，為宋討也。</p>
<p>初，戎朝于周，發幣于公卿，凡伯弗賓。冬，王使凡伯來聘。還，戎伐之于楚丘以歸。</p>
<p>陳及鄭平。十二月，陳五父如鄭涖盟。壬申，及鄭伯盟，歃如忘。洩伯曰：「五父必不免，不賴盟矣。」鄭良佐如陳涖盟，辛巳，及陳侯盟，亦知陳之將亂也。</p>
<p>鄭公子忽在王所，故陳侯請妻之。鄭伯許之，乃成昬。</p>
<hr>  
