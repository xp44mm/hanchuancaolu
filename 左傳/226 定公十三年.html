<h2>定公十三年</h2>
<p>【經】</p>
<p>十有三年春，齊侯、衛侯次于垂葭。</p>
<p>夏，築蛇淵囿。</p>
<p>大蒐于比蒲。</p>
<p>衛公孟彄帥師伐曹。</p>
<p>晉趙鞅入于晉陽以叛。</p>
<p>冬，晉荀寅、士吉射入于朝歌以叛。</p>
<p>晉趙鞅歸于晉。</p>
<p>薛弒其君比。</p>
<p>【傳】</p>
<p>十三年春，齊侯、衛侯次于垂葭，實郹氏，使師伐晉。將濟河，諸大夫皆曰：「不可。」邴意茲曰：「可。銳師伐河內，傳必數日而後及絳，絳不三月不能出河，則我既濟水矣。」乃伐河內。</p>
<p>齊侯皆斂諸大夫之軒，唯邴意茲乘軒。</p>
<p>齊侯欲與衛侯乘，與之宴，而駕乘廣，載甲焉。使告曰：「晉師至矣！」齊侯曰：「比君之駕也，寡人請攝。」乃介而與之乘，驅之。或告曰：「無晉師。」乃止。</p>
<p>晉趙鞅謂邯鄲午曰：「歸我衛貢五百家，吾舍諸晉陽。」午許諾。歸告其父兄，父兄皆曰：「不可。衛是以為邯鄲，而寘諸晉陽，絕衛之道也。不如侵齊而謀之。」乃如之，而歸之于晉陽。趙孟怒，召午，而囚諸晉陽，使其從者說劍而入，涉賓不可。乃使告邯鄲人曰：「吾私有討於午也，二三子唯所欲立。」遂殺午。趙稷、涉賓以邯鄲叛。夏六月，上軍司馬籍秦圍邯鄲。邯鄲午，荀寅之甥也；荀寅，范吉射之姻也，而相與睦，故不與圍邯鄲，將作亂。董安于聞之，告趙孟，曰：「先備諸？」趙孟曰：「晉國有命，始禍者死，為後可也。」安于曰：「與其害於民，寧我獨死，請以我說。」趙孟不可。秋七月，范氏、中行氏伐趙氏之宮，趙鞅奔晉陽，晉人圍之。</p>
<p>范皋夷無寵於范吉射，而欲為亂於范氏。梁嬰父嬖於知文子，文子欲以為卿。韓簡子與中行文子相惡，魏襄子亦與范昭子相惡。故五子謀，將逐荀寅，而以梁嬰父代之；逐范吉射，而以范皋夷代之。荀躒言於晉侯曰：「君命大臣，始禍者死，載書在河。今三臣始禍，而獨逐鞅，刑已不鈞矣。請皆逐之。」冬十一月，荀躒、韓不信、魏曼多奉公以伐范氏、中行氏，弗克。</p>
<p>二子將伐公，齊高彊曰：「三折肱知為良醫。唯伐君為不可，民弗與也。我以伐君在此矣。三家未睦，可盡克也。克之，君將誰與？若先伐君，是使睦也。」弗聽，遂伐公。國人助公，二子敗，從而伐之。丁未，荀寅、士吉射奔朝歌。</p>
<p>韓、魏以趙氏為請，十二月辛未，趙鞅入于絳，盟于公宮。</p>
<p>初，衛公叔文子朝，而請享靈公。退，見史鰌而告之。史鰌曰：「子必禍矣！子富而君貪，其及子乎！」文子曰：「然。吾不先告子，是吾罪也。君既許我矣，其若之何？」史鰌曰：「無害。子臣，可以免。富而能臣，必免於難。上下同之。戍也驕，其亡乎。富而不驕者鮮，吾唯子之見。驕而不亡者，未之有也。戍必與焉。」及文子卒，衛侯始惡於公叔戍，以其富也。公叔戍又將去夫人之黨，夫人愬之曰：「戍將為亂。」</p>