<h2>定公八年</h2>
<p>【經】</p>
<p>八年春王正月，公侵齊。</p>
<p>公至自侵齊。</p>
<p>二月，公侵齊。</p>
<p>三月，公至自侵齊。</p>
<p>曹伯露卒。</p>
<p>夏，齊國夏帥師伐我西鄙。</p>
<p>公會晉師于瓦。</p>
<p>公至自瓦。</p>
<p>秋七月戊辰，陳侯柳卒。</p>
<p>晉士鞅帥師侵鄭，遂侵衛。</p>
<p>葬曹靖公。</p>
<p>九月，葬陳懷公。</p>
<p>季孫斯、仲孫何忌帥師侵衛。</p>
<p>冬，衛侯、鄭伯盟于曲濮。</p>
<p>從祀先公。</p>
<p>盜竊寶玉、大弓。</p>
<p>【傳】</p>
<p>八年春王正月，公侵齊，門于陽州。士皆坐列，曰：「顏高之弓六鈞。」皆取而傳觀之。陽州人出，顏高奪人弱弓，籍丘子鉏擊之，與一人俱斃。偃，且射子鉏，中頰，殪。顏息射人中眉，退曰：「我無勇，吾志其目也。」師退，冉猛偽傷足而先。其兄會乃呼曰：「猛也殿！」</p>
<p>二月己丑，單子伐榖城，劉子伐儀栗。辛卯，單子伐簡城，劉子伐盂，以定王室。</p>
<p>趙鞅言於晉侯曰：「諸侯唯宋事晉，好逆其使，猶懼不至。今又執之，是絕諸侯也。」將歸樂祁。士鞅曰：「三年止之，無故而歸之，宋必叛晉。」獻子私謂子梁曰：「寡君懼不得事宋君，是以止子。子姑使溷代子。」子梁以告陳寅，陳寅曰：「宋將叛晉，是棄溷也，不如侍之。」樂祁歸，卒于大行。士鞅曰：「宋必叛，不如止其尸以求成焉。」乃止諸州。</p>
<p>公侵齊，攻廩丘之郛。主人焚衝，或濡馬褐以救之，遂毀之。主人出，師奔。陽虎偽不見冉猛者，曰：「猛在此，必敗。」猛逐之，顧而無繼，偽顛。虎曰：「盡客氣也。」</p>
<p>苫越生子，將待事而名之。陽州之役獲焉，名之曰陽州。</p>
<p>夏，齊國夏、高張伐我西鄙。晉士鞅、趙鞅、荀寅救我。公會晉師于瓦，范獻子執羔，趙簡子、中行文子皆執鴈。魯於是始尚羔。</p>
<p>晉師將盟衛侯于鄟澤，趙簡子曰：「群臣誰敢盟衛君者？」涉佗、成何曰：「我能盟之。」衛人請執牛耳。成何曰：「衛，吾溫、原也，焉得視諸侯？」將歃，涉佗捘衛侯之手，及捥，衛侯怒，王孫賈趨進曰：「盟以信禮也。有如衛君，其敢不唯禮是事而受此盟也。」衛侯欲叛晉，而患諸大夫。王孫賈使次于郊。大夫問故，公以晉詬語之，且曰：「寡人辱社稷，其改卜嗣，寡人從焉。」大夫曰：「是衛之禍，豈君之過也？」公曰：「又有患焉，謂寡人『必以而子與大夫之子為質。』」大夫曰：「苟有益也，公子則往，群臣之子敢不皆負羈絏以從？」將行，王孫賈曰：「苟衛國有難，工商未嘗不為患，使皆行而後可。」公以告大夫，乃皆將行之。行有日，公朝國人，使賈問焉，曰：「若衛叛晉，晉五伐我，病何如矣？」皆曰：「五伐我，猶可以能戰。」賈曰：「然則如叛之，病而後質焉，何遲之有？」乃叛晉。晉人請改盟，弗許。</p>
<p>秋，晉士鞅會成桓公侵鄭，圍蟲牢，報伊闕也。遂侵衛。</p>
<p>九月，師侵衛，晉故也。</p>
<p>季寤、公鉏極、公山不狃皆不得志於季氏，叔孫輒無寵於叔孫氏，叔仲志不得志於魯，故五人因陽虎。陽虎欲去三桓，以季寤更季氏，以叔孫輒更叔孫氏，己更孟氏。冬十月，順祀先公而祈焉。辛卯，禘于僖公。壬辰，將享季氏于蒲圃而殺之，戒都車曰：「癸巳至。」成宰公斂處父告孟孫，曰：「季氏戒都車，何故？」孟孫曰：「吾弗聞。」處父曰：「然則亂也，必及於子，先備諸！」與孟孫以壬辰為期。</p>
<p>陽虎前驅，林楚御桓子，虞人以鈹、盾夾之，陽越殿，將如蒲圃。桓子咋謂林楚曰：「而先皆季氏之良也，爾以是繼之。」對曰：「臣聞命後。陽虎為政，魯國服焉，違之徵死，死無益於主。」桓子曰：「何後之有？而能以我適孟氏乎？」對曰：「不敢愛死，懼不免主。」桓子曰：「往也。」孟氏選圉人之壯者三百人，以為公期築室於門外。林楚怒馬，及衢而騁，陽越射之，不中，築者闔門。有自門間射陽越，殺之。陽虎劫公與武叔，以伐孟氏。公斂處父帥成人自上東門入，與陽氏戰于南門之內，弗勝。又戰于棘下，陽氏敗。陽虎說甲如公宮，取寶玉、大弓以出，舍于五父之衢，寢而為食。其徒曰：「追其將至。」虎曰：「魯人聞余出，喜於徵死，何暇追余？」從者曰：「嘻！速駕！公斂陽在。」公斂陽請追之，孟孫弗許。陽欲殺桓子，孟孫懼而歸之。子言辨舍爵於季氏之廟而出。陽虎入于讙、陽關以叛。</p>
<p>鄭駟歂嗣子大叔為政。</p>