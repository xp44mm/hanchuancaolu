<h5>左傳</h5>　　　<span class="style11">昭公十四年</span>
      <hr>
 
  <p>【經】</p><p>十有四年春，意如至自晉。</p><p>三月，曹伯滕卒。</p><p>夏四月。</p><p>秋，葬曹武公。</p><p>八月，莒子去疾卒。</p><p>冬，莒殺其公子意恢。</p>
  <p>【傳】</p>
  <p>十四年春，意如至自晉，尊晉罪己也。尊晉罪己，禮也。</p>
  <p>南蒯之將叛也，盟費人。司徒老祁、慮癸偽廢疾，使請於南蒯曰：「臣願受盟而疾興，若以君靈不死，請待間而盟。」許之。二子因民之欲叛也，請朝眾而盟。遂劫南蒯曰：「群臣不忘其君，畏子以及今，三年聽命矣。子若弗圖，費人不忍其君，將不能畏子矣。子何所不逞欲？請送子。」請期五日。遂奔齊。侍飲酒於景公。公曰：「叛夫？」對曰：「臣欲張公室也。」子韓晳曰：「家臣而欲張公室，罪莫大焉。」司徒老祁、慮癸來歸費，齊侯使鮑文子致之。</p>
  <p>夏，楚子使然丹簡上國之兵於宗丘，且撫其民。分貧，振窮；長孤幼，養老疾；收介特，救災患；宥孤寡，赦罪戾；詰姦慝，舉淹滯；禮新，敘舊；祿勳，合親；任良，物官。使屈罷簡東國之兵於召陵，亦如之。好於邊疆，息民五年，而後用師，禮也。</p>
  <p>秋八月，莒著丘公卒，郊公不慼，國人弗順，欲立著丘公之弟庚與。蒲餘侯惡公子意恢，而善於庚與；郊公惡公子鐸，而善於意恢。公子鐸因蒲餘侯而與之謀，曰：「爾殺意恢，我出君而納庚與。」許之。</p>
  <p>楚令尹子旗有德於王，不知度，與養氏比，而求無厭。王患之。九月甲午，楚子殺鬬成然，而滅養氏之族。使鬬辛居鄖，以無忘舊勳。</p>
  <p>冬十二月，蒲餘侯茲夫殺莒公子意恢，郊公奔齊。公子鐸逆庚與於齊，齊隰黨、公子鉏送之，有賂田。</p>
  <p>晉邢侯與雍子爭鄐田，久而無成。士景伯如楚，叔魚攝理。韓宣子命斷舊獄，罪在雍子。雍子納其女於叔魚，叔魚蔽罪邢侯。邢侯怒，殺叔魚與雍子於朝。宣子問其罪於叔向。叔向曰：「三人同罪，施生戮死可也。雍子自知其罪，而賂以買直；鮒也鬻獄；刑侯專殺，其罪一也。己惡而掠美為昏，貪以敗官為墨，殺人不忌為賊。《夏書》曰：『昏、墨、賊，殺。』臯陶之刑也。請從之。」乃施邢侯而尸雍子與叔魚於市。</p>
  <p>仲尼曰：「叔向，古之遺直也。治國制刑，不隱於親。三數叔魚之惡，不為末減。曰義也夫，可謂直矣。平丘之會，數其賄也，以寬衛國，晉不為暴。歸魯季孫，稱其詐也，以寬魯國，晉不為虐。邢侯之獄，言其貪也，以正刑書，晉不為頗。三言而除三惡，加三利。殺親益榮，猶義也夫！」</p>
  <hr>
  