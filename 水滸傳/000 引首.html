<span class="style2">水滸傳</span>　　元(明) ‧ 施耐庵輯
    <hr>
      <h2>引首</h2>
    <p>詞曰：</p><p>試看書林隱處，幾多俊逸儒流。虛名薄利不關愁，裁冰及剪雪，談笑看吳鉤。</p><p>評議前王並後帝，分真偽佔據中州，七雄擾擾亂春秋。興亡如脆柳，身世類虛舟。</p><p>見成名無數，圖形無數，更有那逃名無數。霎時新月下長川，江湖變桑田古路。</p><p>訝求魚緣木，擬窮猿擇木，恐傷弓遠之曲木。不如且覆掌中杯，再聽取新聲曲度。
    </p><p>詩曰：</p><p>紛紛五代亂離間，一旦雲開復見天。草木百年新雨露，車書萬里舊江山。</p><p>尋常巷陌陳羅綺，幾處樓臺奏管絃。人樂太平無事日，鶯花無限日高眠。</p>
    <p>話說這八句詩，乃是故宋神宗天子朝中一個名儒，姓邵諱堯夫，道號康節先生所作。為歎五代殘唐，天下干戈不息。那時朝屬梁，暮屬晉，正謂是：「朱、李、石、劉、郭，梁、唐、晉、漢、周，都來十五帝，播亂五十秋。」後來感得天道循環，向甲馬營中生下太祖武德皇帝來。這朝聖人出世，紅光滿天，異香經宿不散。乃是上界霹靂大仙下降。英雄勇猛，智量寬洪。自古帝王，都不及這朝天子，一條桿棒等身齊，打四百座軍州都姓趙。那天子掃清寰宇，蕩靜中原，國號大宋，建都汴梁。九朝八帝班頭，四百年開基帝主。因此上，邵堯夫先生贊道：「一旦雲開復見天。」正如教百姓再見天日之面。</p>
    <p>不則這個先生吟贊，那時西嶽華山有個陳摶處士，是個道高有德之人，能辨風雲氣色。一日騎驢下山，向那華陰道中正行之間，聽得路上客人傳說，如今東京柴世宗讓位與趙檢點登基。那陳摶先生聽得，心中歡喜，以手加額，在驢背上大笑，攧下驢來。人問其故。那先生道：「天下從此定矣！」正應上合天心，下合地理，中合人和。</p>
    <p>自庚申年間，受禪開基即位，在位一十七年，天下太平，自此定矣。傳位與御弟太宗即位。太宗皇帝在位二十二年，傳位與太子即位。這朝皇帝乃是上界赤腳大仙，降生之時，晝夜啼哭不止，朝廷出給黃榜，召人醫治。感動天庭，差遣太白金星下界，化作一老叟，前來揭了黃榜，能治太子啼哭。看榜官員引至殿下，朝見真宗天子。聖旨教進內苑看視太子。那老叟直至宮中，抱著太子，耳邊低低說了八個字，太子便不啼哭。那老叟不言姓名，只見化一陣清風而去。耳邊道八個甚字？道是：「文有文曲，武有武曲。」端的是玉帝差遣紫微宮中兩座星辰下來輔佐這朝天子。文曲星乃是南衙開封府主龍圖閣大學士包拯，武曲星乃是征西夏國大元帥狄青。這兩個賢臣出來輔佐這朝皇帝，廟號仁宗天子，在位四十二年，改了九個年號。自天聖元年癸亥登基，至天聖九年。那時天下太平，五穀豐登，萬民樂業，路不拾遺，戶不夜閉。這九年謂之一登。自明道元年至皇祐三年，這九年亦是豐富，謂之二登。自皇祐四年至嘉祐二年，這九年，田禾大熟，謂之三登。一連三九二十七年，號為三登之世。那時百姓受了些快樂。誰想到樂極悲生。嘉祐三年上春間，天下瘟疫盛行。自江南直至兩京，無一處人民不染此症。天下各州各府，雪片也似申奏將來。</p>
    <p>且說東京城裏城外，軍民無其大半。開封府主包待制，親將惠民和濟局方，自出俸資，合藥救治萬民。哪裏醫治得住！瘟疫越盛。文武百官商議，都向待漏院中聚會，伺候早朝，奏聞天子。專要祈禱，禳謝瘟疫。不因此事，如何教三十六員天罡，下臨凡世，七十二座地煞，降在人間。鬨動宋國乾坤，鬧遍趙家社稷。有詩為證：</p>
    <p>詩曰：</p><p>萬姓熙熙化育中，三登之世樂無窮。豈知禮樂笙鏞治，變作兵戈劍戟叢。</p><p>水滸寨中屯節俠，梁山泊內聚英雄。細推治亂興亡數，盡屬陰陽造化功。</p>
    <hr>
  