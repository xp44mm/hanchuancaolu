
    <h5>禮記</h5>　　　<span class="style11">學記</span>
    <hr>
  <p> 發慮憲，求善良，足以謏聞，不足以動衆；就賢體遠，足以動衆，未足以化民。君子如欲化民成俗，其必由學乎！
  </p>
  <p>玉不琢，不成器；人不學，不知道。是故古之王者建國君民，教學為先。兌命曰：念終始典于學。其此之謂乎！</p>
  <p>雖有嘉肴，弗食，不知其旨也；雖有至道，弗學，不知其善也。是故學然後知不足，教然後知困。知不足，然後能自反也；知困，然後能自強也。故曰教學相長也。兌命曰：學學半。其此之謂乎！</p>
  <p>古之教者，家有塾，黨有庠，術有序，國有學。比年入學，中年考校：一年視離經辨志；三年視敬業樂羣；五年視博習親師；七年視論學取友，謂之小成；九年知類通達，強立而不反，謂之大成。夫然後足以化民易俗，近者說服，而遠者懷之。此大學之道也。記曰：蛾子時術之。其此之謂乎！</p>
  <p>大學始教，皮弁祭菜，示敬道也。宵雅肄三，官其始也；入學鼓篋，孫其業也；夏楚二物，收其威也；未卜禘不視學，游其志也；時觀而弗語，存其心也；幼者聽而弗問，學不躐等也。此七者，教之大倫也。記曰：凡學，官先事，士先志。其此之謂乎！</p>
  <p>大學之教也時，教必有正業，退息必有居。學，不學操縵，不能安弦；不學博依，不能安詩；不學雜服，不能安禮。不興其藝，不能樂學。故君子之於學也，藏焉，脩焉，息焉，遊焉。夫然，故安其學而親其師，樂其友而信其道。是以雖離師輔而不反也。兌命曰：敬孫務時敏，厥脩乃來。其此之謂乎！</p>
  <p>今之教者，呻其占畢，多其訊，言及于數，進而不顧其安，使人不由其誠，教人不盡其材，其施之也悖，其求之也佛。夫然，故隱其學而疾其師，苦其難而不知其益也。雖終其業，其去之必速。教之不刑，其此之由乎！</p>
  <p>大學之法，禁於未發之謂豫，當其可之謂時，不陵節而施之謂孫，相觀而善之謂摩。此四者，教之所由興也。</p>
  <p>發然後禁，則扞格而不勝；時過然後學，則勤苦而難成；雜施而不孫，則壞亂而不脩；獨學而無友，則孤陋而寡聞；燕朋逆其師；燕辟廢其學。此六者，教之所由廢也。</p>
  <p>君子既知教之所由興，又知教之所由廢，然後可以為人師也。故君子之教，喻也，道而弗牽，強而弗抑，開而弗達。道而弗牽則和，強而弗抑則易，開而弗達則思。和易以思，可謂善喻矣。</p>
  <p>學者有四失，教者必知之。人之學也，或失則多，或失則寡，或失則易，或失則止。此四者，心之莫同也。知其心，然後能救其失也。教也者，長善而救其失者也。善歌者，使人繼其聲；善教者，使人繼其志。其言也約而達，微而臧，罕譬而喻，可謂繼志矣。</p>
  <p>君子知至學之難易，而知其美惡，然後能博喻；能博喻然後能為師；能為師然後能為長；能為長然後能為君。故師也者，所以學為君也。是故擇師不可不慎也。記曰：三王四代唯其師。此之謂乎！</p>
  <p>凡學之道，嚴師為難。師嚴然後道尊，道尊然後民知敬學。是故君之所不臣於其臣者二：當其為尸，則弗臣也；當其為師，則弗臣也。大學之禮，雖詔於天子，無北面，所以尊師也。善學者，師逸而功倍，又從而庸之；不善學者，師勤而功半，又從而怨之。善問者，如攻堅木，先其易者，後其節目，及其久也，相說以解；不善問者，反此。善待問者如撞鐘，叩之以小者則小鳴，叩之以大者則大鳴，待其從容，然後盡其聲；不善荅問者，反此。此皆進學之道也。</p>
  <p>記問之學，不足以為人師。必也其聽語乎！力不能問，然後語之。語之而不知，雖舍之可也。良冶之子，必學為裘；良弓之子，必學為箕；始駕馬者反之，車在馬前。君子察於此三者，可以有志於學矣。</p>
  <p>古之學者：比物醜類。鼓無當於五聲，五聲弗得，不和；水無當於五色，五色弗得，不章；學無當於五官，五官弗得，不治。師無當於五服，五服弗得，不親。</p>
  <p>君子曰：大德不官，大道不器，大信不約，大時不齊。察於此四者，可以有志於學矣。三王之祭川也，皆先河而後海，或源也，或委也。此之謂務本。</p>
  <hr>
  