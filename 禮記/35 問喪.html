<h2>問喪</h2>
<p>親始死，鷄斯徒跣，扱上衽，交手哭。惻怛之心，痛疾之意，傷腎乾肝焦肺，水漿不入口，三日不舉火，故鄰里為之糜粥以飲食之。</p>
<p>夫悲哀在中，故形變於外也，痛疾在心，故口不甘味，身不安美也。三日而斂，在牀曰尸，在棺曰柩，動尸舉柩，哭踊無數。惻怛之心，痛疾之意，悲哀志懣氣盛，故袒而踊之，所以動體安心下氣也。婦人不宜袒，故發胷擊心爵踊，殷殷田田，如壞牆然，悲哀痛疾之至也。故曰辟踊哭泣哀以送之。送形而往，迎精而反也。</p>
<p>其往送也，望望然汲汲然如有追而弗及也；其反哭也，皇皇然若有求而弗得也。故其往送也如慕，其反也如疑。求而無所得之也，入門而弗見也，上堂又弗見也，入室又弗見也。亡矣喪矣！不可復見矣！故哭泣辟踊，盡哀而止矣。心悵焉愴焉惚焉愾焉，心絕志悲而已矣。祭之宗廟，以鬼饗之，徼幸復反也。成壙而歸，不敢入處室，居於倚廬，哀親之在外也；寢苫枕塊，哀親之在土也。故哭泣無時，服勤三年，思慕之心，孝子之志也，人情之實也。</p>
<p>或問曰：「死三日而后斂者，何也？」曰：「孝子親死，悲哀志懣，故匍匐而哭之，若將復生然，安可得奪而斂之也。故曰三日而后斂者，以俟其生也。三日而不生，亦不生矣，孝子之心亦益衰矣。家室之計，衣服之具，亦可以成矣；親戚之遠者，亦可以至矣。是故聖人為之斷決以三日為之禮制也。」</p>
<p>或問曰：「冠者不肉袒，何也？」曰：「冠，至尊也，不居肉袒之體也，故為之免，以代之也。然則禿者不免，傴者不袒，跛者不踊，非不悲也；身有錮疾，不可以備禮也。故曰喪禮唯哀為主矣。女子哭泣悲哀，擊胷傷心；男子哭泣悲哀，稽顙觸地無容，哀之至也。」</p>
<p>或問曰：「免者以何為也？」曰：「不冠者之所服也。禮曰：童子不緦，唯當室緦。緦者其免也，當室則免而杖矣。」</p>
<p>或問曰：「杖者何也？」曰：「竹桐一也。故為父苴杖，苴杖，竹也；為母削杖，削杖，桐也。」</p>
<p>或問曰：「杖者以何為也？」曰：「孝子喪親，哭泣無數，服勤三年，身病體羸，以杖扶病也。則父在不敢杖矣，尊者在故也；堂上不杖，辟尊者之處也；堂上不趨，示不遽也。此孝子之志也，人情之實也，禮義之經也，非從天降也，非從地出也，人情而已矣。」</p>