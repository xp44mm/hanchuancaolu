
    <h5>禮記</h5>　　　<span class="style11">投壺</span>
    <hr>
  <p>投壺之禮，主人奉矢，司射奉中，使人執壺。主人請曰：「某有枉矢哨壺，請以樂賓。」賓曰：「子有旨酒嘉肴，某既賜矣，又重以樂，敢辭。」主人曰：「枉矢哨壺，不足辭也，敢固以請。」賓曰：「某既賜矣，又重以樂，敢固辭。」主人曰：「枉矢哨壺，不足辭也，敢固以請。」賓曰：「某固辭，不得命，敢不敬從？」</p>
  <p>賓再拜受，主人般還，曰：「辟。」主人阼階上拜送，賓般還，曰：「辟。」已拜，受矢，進即兩楹間，退反位，揖賓就筵。</p>
  <p>司射進度壺，間以二矢半，反位，設中，東面，執八筭興。請賓曰：「順投為入。比投不釋，勝飲不勝者，正爵既行，請為勝者立馬，一馬從二馬，三馬既立，請慶多馬。請主人亦如之。」命弦者曰：「請奏貍首，間若一。」大師曰：「諾。」</p>
  <p>左右告矢具，請拾投。有入者，則司射坐而釋一筭焉。賓黨於右，主黨於左。卒投，司射執筭曰：「左右卒投，請數。二筭為純，一純以取，一筭為奇。」遂以奇筭告曰：「某賢於某若干純。」奇則曰奇，均則曰左右鈞。</p>
  <p>命酌曰：「請行觴。」酌者曰：「諾。」當飲者皆跪奉觴曰：「賜灌。」勝者跪曰：「敬養。」正爵既行，請立馬。馬各直其筭。一馬從二馬，以慶。慶禮曰：「三馬既備，請慶多馬。」賓主皆曰：「諾。」正爵既行，請徹馬。</p>
  <p>筭多少視其坐。籌，室中五扶，堂上七扶，庭中九扶。筭長尺二寸。壺：頸脩七寸，腹脩五寸，口徑二寸半；容斗五升。壺中實小豆焉，為其矢之躍而出也。壺去席二矢半。矢以柘若棘，毋去其皮。</p>
  <p>魯令弟子辭曰：「毋幠，毋敖，毋偝立，毋踰言；偝立踰言，有常爵。」薛令弟子辭曰：「毋幠，毋敖，毋偝立，毋踰言；若是者浮。」</p>
  <p>皷：○□○○□□○□○○□半○□○□○○○□□○□○魯皷；○□○○○□□○□○○□□○□○○□□○半○□○○○□□○薛皷。取半以下為投壺禮，盡用之為射禮。司射、庭長，及冠士立者，皆屬賓黨；樂人及使者、童子，皆屬主黨。魯皷：○□○○□□○○半○□○○□○○○○□○□○;薛皷：○□○○○○□○□○□○○○□○□○○□○半○□○□○○○○□○。</p>
    <hr>
  