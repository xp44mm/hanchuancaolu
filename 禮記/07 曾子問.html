<h5>禮記</h5>　　　<span class="style11">曾子問</span>
<hr>
<p>曾子問曰：「君薨而世子生，如之何？」孔子曰：「卿大夫士從攝主，北面，於西階南。大祝裨冕，執束帛，升自西階盡等，不升堂，命毋哭。祝聲三，告曰：『某之子生，敢告。』升，奠幣于殯東几上，哭，降。衆主人卿大夫士，房中，皆哭不踊。盡一哀，反位。遂朝奠。小宰升舉幣。三日，衆主人卿大夫士，如初位，北面。大宰大宗大祝皆裨冕。少師奉子以衰；祝先，子從，宰宗人從。入門，哭者止，子升自西階。殯前北面。祝立于殯東南隅。祝聲三，曰：『某之子某，從執事，敢見。』子拜稽顙哭。祝宰宗人衆主人卿大夫士，哭踊三者三，降，東反位，皆袒，子踊，房中亦踊三者三。襲衰，杖，奠出。大宰命祝史，以名徧告于五祀山川。」</p>
<p>曾子問曰：「如已葬而世子生，則如之何？」孔子曰：「大宰大宗從大祝而告于禰。三月，乃名于禰，以名徧告及社稷宗廟山川。」孔子曰：「諸侯適天子，必告于祖，奠于禰。冕而出視朝，命祝史告于社稷宗廟山川。乃命國家五官而後行，道而出。告者，五日而徧，過是，非禮也。凡告，用牲幣。反，亦如之。諸侯相見，必告于禰，朝服而出視朝。命祝史告于五廟所過山川。亦命國家五官，道而出。反，必親告于祖禰。乃命祝史告至于前所告者，而后聽朝而入。」</p>
<p>曾子問曰：「並有喪，如之何？何先何後？」孔子曰：「葬，先輕而後重；其奠也，先重而後輕；禮也。自啟及葬，不奠，行葬不哀次；反葬奠，而後辭於殯，遂脩葬事。其虞也，先重而後輕，禮也。」</p>
<p>孔子曰：「宗子雖七十，無無主婦；非宗子，雖無主婦可也。」</p>
<p>曾子問曰：「將冠子，冠者至，揖讓而入，聞齊衰大功之喪，如之何？」孔子曰：「內喪則廢，外喪則冠而不醴，徹饌而埽，即位而哭。如冠者未至，則廢。如將冠子而未及期日，而有齊衰大功小功之喪，則因喪服而冠。」「除喪不改冠乎？」孔子曰：「天子賜諸侯大夫冕弁服於大廟，歸設奠，服賜服，於斯乎有冠醮，無冠醴。父沒而冠，則已冠埽地而祭於禰；已祭，而見伯父叔父，而后饗冠者。」</p>
<p>曾子問曰：「祭如之何則不行旅酬之事矣？」孔子曰：「聞之，小祥者，主人練祭而不旅，奠酬於賓，賓弗舉，禮也。昔者，魯昭公練而舉酬行旅，非禮也；孝公大祥，奠酬弗舉，亦非禮也。」</p>
<p>曾子問曰：「大功之喪，可以與於饋奠之事乎？」孔子曰：「豈大功耳！自斬衰以下皆可，禮也。」曾子曰：「不以輕服而重相為乎？」孔子曰：「非此之謂也。天子諸侯之喪，斬衰者奠；大夫，齊衰者奠；士，則朋友奠；不足，則取於大功以下者；不足，則反之。」曾子問曰：「小功可以與於祭乎？」孔子曰：「何必小功耳！自斬衰以下與祭，禮也。」曾子曰：「不以輕喪而重祭乎？」孔子曰：「天子諸侯之喪祭也，不斬衰者不與祭；大夫，齊衰者與祭；士，祭不足，則取於兄弟大功以下者。」</p>
<p>曾子問曰：「相識，有喪服可以與於祭乎？」孔子曰：「緦不祭，又何助於人。」</p>
<p>曾子問曰：「廢喪服，可以與於饋奠之事乎？」孔子曰：「說衰與奠，非禮也；以擯相可也。」</p>
<p>曾子問曰：「昬禮既納幣，有吉日，女之父母死，則如之何？」孔子曰：「壻使人弔。如壻之父母死，則女之家亦使人弔。父喪稱父，母喪稱母。父母不在，則稱伯父世母。壻，已葬，壻之伯父致命女氏曰：『某之子有父母之喪，不得嗣為兄弟，使某致命。』女氏許諾，而弗敢嫁，禮也。壻，免喪，女之父母使人請，壻弗取，而后嫁之，禮也。女之父母死，壻亦如之。」</p>
<p>曾子問曰：「親迎，女在塗，而壻之父母死，如之何？」孔子曰：「女改服布深衣，縞總以趨喪。女在途，而女之父母死，則女反。」「如壻親迎，女未至，而有齊衰大功之喪，則如之何？」孔子曰：「男不入，改服於外次；女入，改服於內次；然後即位而哭。」曾子問曰：「除喪則不復昬禮乎？」孔子曰：「祭，過時不祭，禮也；又何反於初？」孔子曰：「嫁女之家，三夜不息燭，思相離也。取婦之家，三日不舉樂，思嗣親也。三月而廟見，稱來婦也。擇日而祭於禰，成婦之義也。」</p>
<p>曾子問曰：「女未廟見而死，則如之何？孔子曰：「不遷於祖，不祔於皇姑，壻不杖不菲不次，歸葬于女氏之黨，示未成婦也。」</p>
<p>曾子問曰：「取女，有吉日而女死，如之何？」孔子曰：「壻齊衰而弔，既葬而除之。夫死亦如之。」</p>
<p>曾子問曰：「喪有二孤，廟有二主，禮與？」孔子曰：「天無二日，土無二王，嘗禘郊社，尊無二上。未知其為禮也。昔者齊桓公亟舉兵，作偽主以行。及反，藏諸祖廟。廟有二主，自桓公始也。喪之二孤，則昔者衞靈公適魯，遭季桓子之喪，衞君請弔，哀公辭不得命，公為主，客人弔。康子立於門右，北面；公揖讓升自東階，西鄉；客升自西階弔。公拜，興，哭；康子拜，稽顙於位，有司弗辯也。今之二孤，自季康子之過也。」</p>
<p>曾子問曰：「古者師行，必以遷廟主行乎？」孔子曰：「天子巡守，以遷廟主行，載于齊車，言必有尊也。今也，取七廟之主以行，則失之矣。當七廟五廟無虛主；虛主者，唯天子崩，諸侯薨與去其國，與祫祭於祖，為無主耳。吾聞諸老聃曰：『天子崩，國君薨，則祝取羣廟之主而藏諸祖廟，禮也。卒哭成事，而后主各反其廟。君去其國，大宰取羣廟之主以從，禮也。祫祭於祖，則祝迎四廟之主。主，出廟入廟必蹕。』老聃云。」</p>
<p>曾子問曰：「古者師行，無遷主，則何主？」孔子曰：「主命。」問曰：「何謂也？」孔子曰：「天子諸侯將出，必以幣帛皮圭告于祖禰，遂奉以出，載于齊車以行。每舍，奠焉而后就舍。反必告，設奠卒，斂幣玉，藏諸兩階之間，乃出。蓋貴命也。」</p>
<p>子游問曰：「喪慈母如母，禮與？」孔子曰：「非禮也。古者，男子外有傅，內有慈母，君命所使教子也，何服之有？昔者，魯昭公少喪其母，有慈母良，及其死也，公弗忍也，欲喪之，有司以聞，曰：古之禮，慈母無服，今也君為之服，是逆古之禮而亂國法也；若終行之，則有司將書之以遺後世。無乃不可乎？公曰：「古者天子練冠以燕居。公弗忍也，遂練冠以喪慈母。喪慈母，自魯昭公始也。」</p>
<p>曾子問曰：「諸侯旅見天子，入門，不得終禮，廢者幾？」孔子曰：「四。」「請問之。」曰：「大廟火，日食，后之喪，雨霑服失容，則廢。如諸侯皆在而日食，則從天子救日，各以其方色與其兵。大廟火，則從天子救火，不以方色與兵。」</p>
<p>曾子問曰：「諸侯相見，揖讓入門，不得終禮，廢者幾？」孔子曰：「六。」「請問之。」曰：「天子崩，大廟火，日食，后夫人之喪，雨霑服失容，則廢。」</p>
<p>曾子問曰：「天子嘗禘郊社五祀之祭，簠簋既陳，天子崩，后之喪，如之何？」孔子曰：「廢。」</p>
<p>曾子問曰：「當祭而日食，太廟火，其祭也如之何？」孔子曰：「接祭而已矣。如牲至，未殺，則廢。天子崩，未殯，五祀之祭不行；既殯而祭，其祭也，尸入，三飯不侑，酳不酢而已矣。自啟至于反哭，五祀之祭不行；已葬而祭，祝畢獻而已。」</p>
<p>曾子問曰：「諸侯之祭社稷，俎豆既陳，聞天子崩，后之喪，君薨，夫人之喪，如之何？」孔子曰：「廢。自薨比至于殯，自啟至于反哭，奉帥天子。」</p>
<p>曾子問曰：「大夫之祭，鼎俎既陳，籩豆既設，不得成禮，廢者幾？」孔子曰：「九。」請問之。曰：「天子崩，后之喪，君薨，夫人之喪，君之大廟火，日食，三年之喪，齊衰，大功，皆廢。外喪自齊衰以下，行也。其齊衰之祭也，尸入，三飯不侑，酳不酢而已矣；大功酢而已矣；小功緦，室中之事而已矣。士之所以異者，緦不祭，所祭於死者無服則祭。」</p>
<p>曾子問曰：「三年之喪，弔乎？」孔子曰：「三年之喪，練，不羣立，不旅行。君子禮以飾情，三年之喪而弔哭，不亦虛乎？」曾子問曰：「大夫士有私喪，可以除之矣，而有君服焉，其除之也如之何？」孔子曰：「有君喪服於身，不敢私服，又何除焉？於是乎有過時而弗除也。君之喪，服除而后殷祭，禮也。」</p>
<p>曾子問曰：「父母之喪，弗除可乎？」孔子曰：「先王制禮，過時弗舉，禮也；非弗能勿除也，患其過於制也，故君子過時不祭，禮也。」</p>
<p>曾子問曰：「君薨，既殯，而臣有父母之喪，則如之何？」孔子曰：「歸居于家，有殷事，則之君所，朝夕否。」曰：「君既啟，而臣有父母之喪，則如之何？」孔子曰：「歸哭而反送君。」曰：「君未殯，而臣有父母之喪，則如之何？」孔子曰：「歸殯，反于君所，有殷事則歸，朝夕否。大夫，室老行事；士，則子孫行事。大夫內子，有殷事，亦之君所，朝夕否。」</p>
<p>賤不誄貴，幼不誄長，禮也。唯天子，稱天以誄之。諸侯相誄，非禮也。</p>
<p>曾子問曰：「君出疆以三年之戒，以椑從。君薨，其入如之何？」孔子曰：「共殯服，則子麻，弁絰，疏衰，菲，杖。入自闕，升自西階。如小斂，則子免而從柩，入自門，升自阼階。君大夫士一節也。」曾子問曰：「君之喪既引，聞父母之喪，如之何？」孔子曰：「遂。既封而歸，不俟子。」曾子問曰：「父母之喪既引，及塗，聞君薨，如之何？」孔子曰：「遂。既封，改服而往。」</p>
<p>曾子問曰：「宗子為士，庶子為大夫，其祭也如之何？」孔子曰：「以上牲祭於宗子之家。祝曰：孝子某為介子某薦其常事。若宗子有罪，居于他國，庶子為大夫，其祭也，祝曰：孝子某使介子某執其常事。攝主不厭祭，不旅，不假，不綏祭，不配。布奠於賓，賓奠而不舉，不歸肉。其辭於賓曰：「宗兄宗弟宗子在他國，使某辭。」</p>
<p>曾子問曰：「宗子去在他國，庶子無爵而居者，可以祭乎？」孔子曰：「祭哉！」請問：「其祭如之何？」孔子曰：「望墓而為壇，以時祭。若宗子死，告於墓而后祭於家。宗子死，稱名不言孝，身沒而已。子游之徒，有庶子祭者以此，若義也。今之祭者，不首其義，故誣於祭也。」</p>
<p>曾子問曰：「祭必有尸乎？若厭祭亦可乎？」孔子曰：「祭成喪者必有尸，尸必以孫。孫幼，則使人抱之。無孫，則取於同姓可也。祭殤必厭，蓋弗成也。祭成喪而無尸，是殤之也。」孔子曰：「有陰厭，有陽厭。」曾子問曰：「殤不祔祭，何謂陰厭陽厭？」孔子曰：「宗子為殤而死，庶子弗為後也。其吉祭，特牲。祭殤不舉，無肵俎，無玄酒，不告利成，是謂陰厭。凡殤與無後者，祭於宗子之家，當室之白，尊于東房，是謂陽厭。」</p>
<p>曾子問曰：「葬引至於堩，日有食之，則有變乎？且不乎？」孔子曰：「昔者，吾從老聃助葬於巷黨，及堩，日有食之，老聃曰：丘！止柩，就道右，止哭以聽變。」既明反而后行。曰禮也。反葬，而丘問之曰：夫柩不可以反者也，日有食之，不知其已之遲數，則豈如行哉？老聃曰：諸侯朝天子，見日而行，逮日而舍，奠；大夫使，見日而行，逮日而舍。夫柩不蚤出，不暮宿。見星而行者，唯罪人與奔父母之喪者乎！日有食之，安知其不見星也？且君子行禮，不以人之親痁患。吾聞諸老聃云。」</p>
<p>曾子問曰：「為君使而卒於舍，禮曰：公館復，私館不復。凡所使之國，有司所授舍，則公館已，何謂私館不復也？」孔子曰：「善乎問之也！自卿大夫之家，曰私館；公館與公所為，曰公館。公館復，此之謂也。」</p>
<p>曾子問曰：「下殤，土周葬于園，遂輿機而往，塗邇故也。今墓遠，則其葬也如之何？」孔子曰：「吾聞諸老聃曰：昔者史佚有子而死，下殤也。墓遠。召公謂之曰：何以不棺斂於宮中？史佚曰：吾敢乎哉？召公言於周公，周公曰：豈不可？史佚行之。下殤用棺衣棺，自史佚始也。」</p>
<p>曾子問曰：「卿大夫將為尸於公，受宿矣，而有齊衰內喪，則如之何？」孔子曰：「出，舍於公館以待事，禮也。」孔子曰：「尸弁冕而出，卿大夫士皆下之，尸必式，必有前驅。」</p>
<p>子夏問曰：「三年之喪卒哭，金革之事無辟也者，禮與？初有司與？」孔子曰：「夏后氏三年之喪，既殯而致事，殷人既葬而致事。記曰：君子不奪人之親，亦不可奪親也。此之謂乎！」子夏曰：「金革之事無辟也者，非與？」孔子曰：「吾聞諸老聃曰：昔者魯公伯禽有為為之也。今以三年之喪，從其利者，吾弗知也。」</p>
<hr>  
