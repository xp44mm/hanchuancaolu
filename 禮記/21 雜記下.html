<h5>禮記</h5>　　　<span class="style11">雜記下</span>
<hr>
<p>有父之喪，如未沒喪而母死，其除父之喪也，服其除服。卒事，反喪服。雖諸父昆弟之喪，如當父母之喪，其除諸父昆弟之喪也，皆服其除喪之服。卒事，反喪服。如三年之喪，則既顈，其練祥皆同。王父死，未練祥而孫又死，猶是附於王父也。
  </p>
<p>有殯，聞外喪，哭之他室。入奠，卒奠，出，改服即位，如始即位之禮。</p>
<p>大夫士將與祭於公，既視濯，而父母死，則猶是與祭也，次於異宮。既祭，釋服出公門外，哭而歸。其他如奔喪之禮。如未視濯，則使人告。告者反，而后哭。如諸父昆弟姑姊妹之喪，則既宿，則與祭。卒事，出公門，釋服而后歸。其他如奔喪之禮。如同宮，則次于異宮。</p>
<p>曾子問曰：卿大夫將為尸於公，受宿矣，而有齊衰內喪，則如之何？孔子曰：出舍乎公宮以待事，禮也。孔子曰：尸弁冕而出，卿大夫士皆下之。尸必式，必有前驅。</p>
<p>父母之喪，將祭，而昆弟死；既殯而祭。如同宮，則雖臣妾，葬而后祭。祭，主人之升降散等，執事者亦散等。雖虞附亦然。</p>
<p>自諸侯達諸士，小祥之祭，主人之酢也嚌之；衆賓兄弟，則皆啐之。大祥：主人啐之，衆賓兄弟皆飲之，可也。</p>
<p>凡侍祭喪者，告賓祭薦而不食。子貢問喪，子曰：敬為上，哀次之，瘠為下。顏色稱其情；戚容稱其服。請問兄弟之喪，子曰：兄弟之喪，則存乎書策矣。君子不奪人之喪，亦不可奪喪也。孔子曰：少連大連善居喪，三日不怠，三月不解，期悲哀，三年憂。東夷之子也。</p>
<p>三年之喪，言而不語，對而不問：廬，堊室之中，不與人坐焉；在堊室之中，非時見乎母也，不入門。疏衰皆居堊室不廬。廬，嚴者也。</p>
<p>妻視叔父母，姑姊妹視兄弟，長中下殤視成人。親喪外除，兄弟之喪內除。視君之母與妻，比之兄弟。發諸顏色者，亦不飲食也。</p>
<p>免喪之外，行於道路，見似目瞿，聞名心瞿。弔死而問疾，顏色戚容必有以異於人也。如此，而后可以服三年之喪。其餘則直道而行之，是也。</p>
<p>祥，主人之除也，於夕為期，朝服。祥因其故服。子游曰：既祥，雖不當縞者必縞，然後反服。當袒，大夫至，雖當踊，絕踊而拜之，反改成踊，乃襲。於士，既事成踊，襲而后拜之，不改成踊。上大夫之虞也，少牢。卒哭成事，附，皆大牢。下大夫之虞也，犆牲。卒哭成事，附，皆少牢。</p>
<p>祝稱卜葬虞，子孫曰哀，夫曰乃，兄弟曰某，卜葬其兄弟曰伯子某。</p>
<p>古者，貴賤皆杖。叔孫武叔朝，見輪人以其杖關轂而輠輪者，於是有爵而后杖也。</p>
<p>鑿巾以飯，公羊賈為之也。</p>
<p>冒者何也？所以揜形也。自襲以至小斂，不設冒則形，是以襲而后設冒也。</p>
<p>或問於曾子曰：夫既遣而包其餘，猶既食而裹其餘與？君子既食，則裹其餘乎？曾子曰：吾子不見大饗乎？夫大饗，既饗，卷三牲之俎歸于賓館。父母而賓客之，所以為哀也。子不見大饗乎？</p>
<p>非為人喪，問與賜與？三年之喪，以其喪拜；非三年之喪，以吉拜。三年之喪，如或遺之酒肉，則受之必三辭。主人衰絰而受之。如君命，則不敢辭，受而薦之。喪者不遺人，人遺之，雖酒肉，受也。從父昆弟以下，既卒哭，遺人可也。縣子曰：三年之喪，如斬。期之喪，如剡。期之喪，十一月而練，十三月而祥，十五月而禫。三年之喪，雖功衰不弔，自諸侯達諸士。如有服而將往哭之，則服其服而往。練則弔。既葬，大功弔，哭而退，不聽事焉。期之喪，未喪，弔於鄉人。哭而退，不聽事焉。功衰弔，待事不執事。小功緦，執事不與於禮。</p>
<p>相趨也，出宮而退。相揖也，哀次而退。相問也，既封而退。相見也。反哭而退。朋友，虞附而退。</p>
<p>弔，非從主人也。四十者執綍：鄉人五十者從反哭，四十者待盈坎。</p>
<p>喪食雖惡必充饑，饑而廢事，非禮也；飽而忘哀，亦非禮也。視不明，聽不聰，行不正，不知哀，君子病之。故有疾飲酒食肉，五十不致毀，六十不毀，七十飲酒食肉，皆為疑死。</p>
<p>有服，人召之食，不往。大功以下，既葬，適人，人食之，其黨也食之，非其黨弗食也。功衰食菜果，飲水漿，無鹽酪。不能食食，鹽酪可也。孔子曰：身有瘍則浴，首有創則沐，病則飲酒食肉。毀瘠為病，君子弗為也。毀而死，君子謂之無子。非從柩與反哭，無免於堩。</p>
<p>凡喪，小功以上，非虞附練祥，無沐浴。</p>
<p>疏衰之喪，既葬，人請見之，則見；不請見人。小功，請見人可也。大功不以執摯。唯父母之喪，不辟涕泣而見人。</p>
<p>三年之喪，祥而從政；期之喪，卒哭而從政；九月之喪，既葬而從政；小功緦之喪，既殯而從政。曾申問於曾子曰：哭父母有常聲乎？曰：中路嬰兒失其母焉，何常聲之有？卒哭而諱。王父母兄弟，世父叔父，姑姊妹。子與父同諱。母之諱，宮中諱。妻之諱，不舉諸其側；與從祖昆弟同名則諱。以喪冠者，雖三年之喪，可也。既冠於次，入哭踊，三者三，乃出。大功之末，可以冠子，可以嫁子。父，小功之末，可以冠子，可以嫁子，可以取婦。已，雖小功，既卒哭，可以冠，取妻；下殤之小功，則不可。</p>
<p>凡弁絰，其衰侈袂。父有服，宮中子不與於樂。母有服，聲聞焉不舉樂。妻有服，不舉樂於其側。大功將至，辟琴瑟。小功至，不絕樂。</p>
<p>姑姊妹，其夫死，而夫黨無兄弟，使夫之族人主喪。妻之黨，雖親弗主。夫若無族矣，則前後家，東西家；無有，則里尹主之。或曰：主之，而附於夫之黨。</p>
<p>麻者不紳，執玉不麻。麻不加於采。</p>
<p>國禁哭，則止朝夕之奠。即位自因也。童子哭不偯，不踊，不杖，不菲，不廬。孔子曰：伯母叔母，疏衰，踊不絕地。姑姊妹之大功，踊絕於地。如知此者，由文矣哉！由文矣哉！</p>
<p>世柳之母死，相者由左。世柳死，其徒由右相。由右相，世柳之徒為之也。</p>
<p>天子飯，九貝；諸侯七，大夫五，士三。士三月而葬，是月也卒哭；大夫三月而葬，五月而卒哭；諸侯五月而葬，七月而卒哭。士三虞，大夫五，諸侯七。諸侯使人弔，其次：含襚賵臨，皆同日而畢事者也，其次如此也。卿大夫疾，君問之無筭；士壹問之。君於卿大夫，比葬不食肉，比卒哭不舉樂；為士，比殯不舉樂。</p>
<p>升正柩，諸侯執綍者五百人，四綍，皆銜枚，司馬執鐸，左八人，右八人，匠人執羽葆御柩。大夫之喪，其升正柩也，執引者三百人，執鐸者左右各四人，御柩以茅。</p>
<p>孔子曰：管仲鏤簋而朱紘，旅樹而反坫，山節而藻棁。賢大夫也，而難為上也。晏平仲祀其先人，豚肩不揜豆。賢大夫也，而難為下也。君子上不僣上，下不偪下。</p>
<p>婦人非三年之喪，不踰封而弔。如三年之喪，則君夫人歸。夫人，其歸也以諸侯之弔禮；其待之也，若待諸侯然。夫人至，入自闈門，升自側階，君在阼。其他如奔喪禮然。</p>
<p>嫂不撫叔，叔不撫嫂。</p>
<p>君子有三患：未之聞，患弗得聞也；既聞之，患弗得學也；既學之，患弗能行也。君子有五恥：居其位，無其言，君子恥之；有其言，無其行，君子恥之；既得之而又失之，君子恥之；地有餘而民不足，君子恥之；衆寡均而倍焉，君子恥之。</p>
<p>孔子曰：凶年則乘駑馬。祀，以下牲。</p>
<p>恤由之喪，哀公使孺悲之孔子學士喪禮，士喪禮於是乎書。</p>
<p>子貢觀於蜡。孔子曰：賜也樂乎？對曰：一國之人皆若狂，賜未知其樂也！子曰：百日之蜡，一日之澤，非爾所知也。張而不弛，文武弗能也；弛而不張，文武弗為也。一張一弛，文武之道也。</p>
<p>孟獻子曰：正月日至，可以有事於上帝；七月日至，可以有事於祖。七月而禘，獻子為之也。</p>
<p>夫人之不命於天子，自魯昭公始也。</p>
<p>外宗為君夫人，猶內宗也。</p>
<p>廄焚，孔子拜鄉人為火來者。拜之，士壹，大夫再。亦相弔之道也。孔子曰：管仲遇盜，取二人焉，上以為公臣，曰：其所與遊辟也，可人也。管仲死，桓公使為之服。官於大夫者之為之服也，自管仲始也，有君命焉爾也。</p>
<p>過而舉君之諱，則起。與君之諱同，則稱字。</p>
<p>內亂不與焉，外患弗辟也。</p>
<p>贊，大行曰圭，公九寸，侯伯七寸，子男五寸。博三寸，厚半寸。剡上，左右各寸半，玉也。藻三采六等。哀公問子羔曰：子之食奚當？對曰：文公之下執事也。</p>
<p>成廟則釁之。其禮：祝、宗人、宰夫、雍人，皆爵弁純衣。雍人拭羊，宗人視之，宰夫北面，于碑南，東上。雍人舉羊，升屋自中，中屋南面，刲羊，血流于前，乃降。門、夾室皆用鷄。先門而後夾室。其衈，皆於屋下。割鷄，門當門，夾室中室。有司皆鄉室而立，門則有司當門北面。既事，宗人告事畢，乃皆退。反命于君曰釁某廟事畢。反命于寢，君南鄉于門內朝服。既反命，乃退。路寢成則考之而不釁。釁屋者，交神明之道也。凡宗廟之器。其名者，成則釁之以豭豚。</p>
<p>諸侯出夫人，夫人比至于其國，以夫人之禮行；至，以夫人入。使者將命曰：寡君不敏，不能從而事社稷宗廟，使使臣某，敢告於執事。主人對曰：寡君固前辭不教矣，寡君敢不敬須以俟命。有司官陳器皿；主人有司亦官受之。妻出，夫使人致之曰：某不敏，不能從而共粢盛，使某也敢告於侍者。主人對曰：某之子不肖，不敢辟誅，敢不敬須以俟命。使者退，主人拜送之。如舅在，則稱舅；舅沒，則稱兄；無兄，則稱夫。主人之辭曰：某之子不肖。如姑姊妹，亦皆稱之。</p>
<p>孔子曰：吾食於少施氏而飽，少施氏食我以禮。吾祭，作而辭曰：疏食不足祭也。吾飧，作而辭曰：疏食也，不敢以傷吾子。納幣一束：束五兩，兩五尋。婦見舅姑，兄弟姑姊妹皆立于堂下，西面北上，是見已。見諸父，各就其寢。女雖未許嫁，年二十而笄，禮之，婦人執其禮。燕則鬈首。</p>
<p>韠：長三尺，下廣二尺，上廣一尺。會去上五寸，紕以爵韋六寸，不至下五寸。純以素，紃以五采。</p>
<hr>  
