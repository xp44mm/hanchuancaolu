<h5>禮記</h5>　　　<span class="style11">坊記</span>
<hr>
<p>子言之：君子之道，辟則坊與？坊民之所不足者也。大為之坊，民猶踰之。故君子禮以坊德，刑以坊淫，命以坊欲。</p>
<p>子云：小人貧斯約，富斯驕；約斯盜，驕斯亂。禮者，因人之情而為之節文，以為民坊者也。故聖人之制富貴也，使民富不足以驕，貧不至於約，貴不慊於上，故亂益亡。</p>
<p>子云：貧而好樂，富而好禮，衆而以寧者，天下其幾矣！詩云：民之貪亂，寧為荼毒。故制：國不過千乘，都城不過百雉，家富不過百乘。以此坊民，諸侯猶有畔者。</p>
<p>子云：夫禮者，所以章疑別微，以為民坊者也。故貴賤有等，衣服有別，朝廷有位，則民有所讓。子云：天無二日，土無二王，家無二主，尊無二上，示民有君臣之別也。春秋不稱楚越之王喪，禮君不稱天，大夫不稱君，恐民之惑也。詩云：相彼盍旦，尚猶患之。子云：君不與同姓同車，與異姓同車不同服，示民不嫌也。以此坊民，民猶得同姓以弒其君。</p>
<p>子云：君子辭貴不辭賤，辭富不辭貧，則亂益亡。故君子與其使食浮於人也，寧使人浮於食。子云：觴酒豆肉讓而受惡，民猶犯齒；衽席之上讓而坐下，民猶犯貴；朝廷之位讓而就賤，民猶犯君。詩云：民之無良，相怨一方；受爵不讓，至于已斯亡。子云：君子貴人而賤己，先人而後己，則民作讓。故稱人之君曰君，自稱其君曰寡君。子云：利祿，先死者而後生者，則民不偝；先亡者而後存者，則民可以託。詩云：先君之思，以畜寡人。以此坊民，民猶偝死而號無告。</p>
<p>子云：有國家者，貴人而賤祿，則民興讓；尚技而賤車，則民興藝。故君子約言，小人先言。</p>
<p>子云：上酌民言，則下天上施；上不酌民言，則犯也；下不天上施，則亂也。故君子信讓以涖百姓，則民之報禮重。詩云：先民有言，詢于芻蕘。</p>
<p>子云：善則稱人，過則稱己，則民不爭；善則稱人，過則稱己，則怨益亡。詩云：爾卜爾筮，履無咎言。子云：善則稱人，過則稱己，則民讓善。詩云：考卜惟王，度是鎬京；惟龜正之，武王成之。子云：善則稱君，過則稱己，則民作忠。君陳曰：爾有嘉謀嘉猷，入告爾君于內，女乃順之于外，曰：『此謀此猷，惟我君之德。於乎！』是惟良顯哉。子云：善則稱親，過則稱己，則民作孝。大誓曰：予克紂，非予武，惟朕文考無罪；紂克予，非朕文考有罪，惟予小子無良。</p>
<p>子云：君子弛其親之過，而敬其美。論語曰：三年無改於父之道，可謂孝矣。高宗云：三年其惟不言，言乃讙。子云：從命不忿，微諫不倦，勞而不怨，可謂孝矣。詩云：孝子不匱。子云：睦於父母之黨，可謂孝矣。故君子因睦以合族。詩云：此令兄弟，綽綽有裕；不令兄弟，交相為瘉。子云：於父之執，可以乘其車，不可以衣其衣。君子以廣孝也。子云：小人皆能養其親，君子不敬，何以辨？子云：父子不同位，以厚敬也。書云：厥辟不辟，忝厥祖。子云：父母在，不稱老，言孝不言慈；閨門之內，戲而不歎。君子以此坊民，民猶薄於孝而厚於慈。子云：長民者，朝廷敬老，則民作孝。子云：祭祀之有尸也，宗廟之主也，示民有事也。脩宗廟，敬祀事，教民追孝也。以此坊民，民猶忘其親。</p>
<p>子云：敬則用祭器。故君子不以菲廢禮，不以美沒禮。故食禮：主人親饋，則客祭；主人不親饋，則客不祭。故君子茍無禮，雖美不食焉。易曰：東鄰殺牛，不如西鄰之禴祭，寔受其福。詩云：既醉以酒，既飽以德。以此示民，民猶爭利而忘義。</p>
<p>子云：七日戒，三日齊，承一人焉以為尸，過之者趨走，以教敬也。醴酒在室，醍酒在堂，澄酒在下，示民不淫也。尸飲三，衆賓飲一，示民有上下也。因其酒肉，聚其宗族，以教民睦也。故堂上觀乎室，堂下觀乎上。詩云：禮儀卒度，笑語卒獲。</p>
<p>子云：賓禮每進以讓，喪禮每加以遠。浴於中霤，飯於牖下，小斂於戶內，大斂於阼，殯於客位，祖於庭，葬於墓，所以示遠也。殷人弔於壙，周人弔於家，示民不偝也。子云：死，民之卒事也，吾從周。以此坊民，諸侯猶有薨而不葬者。</p>
<p>子云：升自客階，受弔於賓位，教民追孝也。未沒喪不稱君，示民不爭也。故魯春秋記晉喪曰：殺其君之子奚齊及其君卓。以此坊民，子猶有弒其父者。</p>
<p>子云：孝以事君，弟以事長，示民不貳也，故君子有君不謀仕，唯卜之日稱二君。喪父三年，喪君三年，示民不疑也。父母在，不敢有其身，不敢私其財，示民有上下也。故天子四海之內無客禮，莫敢為主焉。故君適其臣，升自阼階，即位於堂，示民不敢有其室也。父母在，饋獻不及車馬，示民不敢專也。以此坊民，民猶忘其親而貳其君。</p>
<p>子云：禮之先幣帛也，欲民之先事而後祿也。先財而後禮，則民利；無辭而行情，則民爭。故君子於有饋者，弗能見則不視其饋。易曰：不耕穫，不菑畬，凶。以此坊民，民猶貴祿而賤行。</p>
<p>子云：君子不盡利以遺民。詩云：彼有遺秉，此有不斂穧，伊寡婦之利。故君子仕則不稼，田則不漁；食時不力珍，大夫不坐羊，士不坐犬。詩云：采葑采菲，無以下體，德音莫違，及爾同死。以此坊民，民猶忘義而爭利，以亡其身。</p>
<p>子云：夫禮，坊民所淫，章民之別，使民無嫌，以為民紀者也。故男女無媒不交，無幣不相見，恐男女之無別也。以此坊民，民猶有自獻其身。詩云：伐柯如之何？匪斧不克；取妻如之何？匪媒不得；蓺麻如之何？橫從其畝；取妻如之何？必告父母。</p>
<p>子云：取妻不取同姓，以厚別也。故買妾不知其姓，則卜之。以此坊民，魯春秋猶去夫人之姓曰吳，其死曰孟子卒。</p>
<p>子云：禮，非祭，男女不交爵。以此坊民，陽侯猶殺繆侯而竊其夫人。故大饗廢夫人之禮。</p>
<p>子云：寡婦之子，不有見焉，則弗友也，君子以辟遠也。故朋友之交，主人不在，不有大故，則不入其門。以此坊民，民猶以色厚於德。子云：好德如好色。諸侯不下漁色。故君子遠色以為民紀。故男女授受不親。御婦人則進左手。姑姊妹女子，子已嫁而反，男子不與同席而坐。寡婦不夜哭。婦人疾，問之不問其疾。以此坊民，民猶淫泆而亂於族。</p>
<p>子云：昬禮，壻親迎，見於舅姑，舅姑承子以授壻，恐事之違也。以此坊民，婦猶有不至者。</p>
<hr>  
