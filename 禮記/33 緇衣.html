<h2>緇衣</h2>
<p>子言之曰：「為上易事也，為下易知也，則刑不煩矣。」</p>
<p>子曰：「好賢如緇衣，惡惡如巷伯，則爵不瀆而民作愿，刑不試而民咸服。」大雅曰：「儀刑文王，萬國作孚。」</p>
<p>子曰：「夫民，教之以德，齊之以禮，則民有格心；教之以政，齊之以刑，則民有遯心。故君民者，子以愛之，則民親之；信以結之，則民不倍；恭以涖之，則民有孫心。」甫刑曰：「苗民匪用命，制以刑，惟作五虐之刑曰法。」是以民有惡德，而遂絕其世也。</p>
<p>子曰：「下之事上也，不從其所令，從其所行。上好是物，下必有甚者矣。故上之所好惡，不可不慎也，是民之表也。」子曰：「禹立三年，百姓以仁遂焉，豈必盡仁？」詩云：「赫赫師尹，民具爾瞻。」甫刑曰：「一人有慶，兆民賴之。」大雅曰：「成王之孚，下土之式。」</p>
<p>子曰：「上好仁，則下之為仁爭先人。故長民者章志、貞教、尊仁，以子愛百姓；民致行己以說其上矣。」詩云：「有梏德行，四國順之。」</p>
<p>子曰：「王言如絲，其出如綸；王言如綸，其出如綍。故大人不倡游言。可言也，不可行。君子弗言也；可行也，不可言，君子弗行也。則民言不危行，而行不危言矣。」詩云：「淑慎爾止，不諐于儀。」</p>
<p>子曰：「君子道人以言，而禁人以行。故言必慮其所終，而行必稽其所敝；則民謹於言而慎於行。」詩云：「慎爾出話，敬爾威儀。」大雅曰：「穆穆文王，於緝熙敬止。」</p>
<p>子曰：「長民者，衣服不貳，從容有常，以齊其民，則民德壹。」詩云：「彼都人士，狐裘黃黃，其容不改，出言有章，行歸于周，萬民所望。」</p>
<p>子曰：「為上可望而知也，為下可述而志也，則君不疑於其臣，而臣不惑於其君矣。」尹吉曰：「惟尹躬及湯，咸有壹德。」詩云：「淑人君子，其儀不忒。」</p>
<p>子曰：「有國者章善𤺺惡，以示民厚，則民情不貳。」詩云：「靖共爾位，好是正直。」</p>
<p>子曰：「上人疑則百姓惑，下難知則君長勞。故君民者，章好以示民俗，慎惡以御民之淫，則民不惑矣。臣儀行，不重辭，不援其所不及，不煩其所不知，則君不勞矣。」詩云：「上帝板板，下民卒𤺺。」小雅曰：「匪其止共，惟王之邛。」</p>
<p>子曰：「政之不行也，教之不成也，爵祿不足勸也，刑罰不足恥也。故上不可以褻刑而輕爵。」康誥曰：「敬明乃罰。」甫刑曰：「播刑之不迪。」</p>
<p>子曰：「大臣不親，百姓不寧，則忠敬不足，而富貴已過也；大臣不治而邇臣比矣。故大臣不可不敬也，是民之表也；邇臣不可不慎也，是民之道也。君毋以小謀大，毋以遠言近，毋以內圖外，則大臣不怨，邇臣不疾，而遠臣不蔽矣。」葉公之顧命曰：「毋以小謀敗大作，毋以嬖御人疾莊后，毋以嬖御士疾莊士、大夫、卿士。」</p>
<p>子曰：「大人不親其所賢，而信其所賤；民是以親失，而教是以煩。」詩云：「彼求我則，如不我得；執我仇仇，亦不我力。」君陳曰：「未見聖，若己弗克見；既見聖，亦不克由聖。」</p>
<p>子曰：「小人溺於水，君子溺於口，大人溺於民，皆在其所褻也。夫水近於人而溺人，德易狎而難親也，易以溺人；口費而煩，易出難悔，易以溺人；夫民閉於人，而有鄙心，可敬不可慢，易以溺人。故君子不可以不慎也。」太甲曰：「毋越厥命以自覆也；若虞機張，往省括于厥度則釋。」兌命曰：「惟口起羞，惟甲冑起兵，惟衣裳在笥，惟干戈省厥躬。」太甲曰：「天作孽，可違也；自作孽，不可以逭。」尹吉曰：「惟尹躬天，見于西邑；夏自周有終，相亦惟終。」</p>
<p>子曰：「民以君為心，君以民為體；心莊則體舒，心肅則容敬。心好之，身必安之；君好之，民必欲之。心以體全，亦以體傷；君以民存，亦以民亡。」詩云：「昔吾有先正，其言明且清，國家以寧，都邑以成，庶民以生；誰能秉國成，不自為正，卒勞百姓。」君雅曰：「夏日暑雨，小民惟曰怨；資冬祁寒，小民亦惟曰怨。」</p>
<p>子曰：「下之事上也，身不正，言不信，則義不壹，行無類也。」子曰：「言有物而行有格也；是以生則不可奪志，死則不可奪名。故君子多聞，質而守之；多志，質而親之；精知，略而行之。」君陳曰：「出入自爾師虞，庶言同。」詩云：「淑人君子，其儀一也。」</p>
<p>子曰：「唯君子能好其正，小人毒其正。故君子之朋友有鄉，其惡有方；是故邇者不惑，而遠者不疑也。」詩云：「君子好仇。」</p>
<p>子曰：「輕絕貧賤，而重絕富貴，則好賢不堅，而惡惡不著也。人雖曰不利，吾不信也。」詩云：「朋友攸攝，攝以威儀。」</p>
<p>子曰：「私惠不歸德，君子不自留焉。」詩云：「人之好我，示我周行。」</p>
<p>子曰：「茍有車，必見其軾；茍有衣，必見其敝；人茍或言之，必聞其聲；茍或行之，必見其成。」葛覃曰：「服之無射。」</p>
<p>子曰：「言從而行之，則言不可飾也；行從而言之，則行不可飾也。故君子寡言，而行以成其信，則民不得大其美而小其惡。」詩云：「自圭之玷，尚可磨也；斯言之玷，不可為也。」小雅曰：「允也君子，展也大成。」君奭曰：「昔在上帝，周田觀文王之德，其集大命于厥躬。」</p>
<p>子曰：「南人有言曰：『人而無恒，不可以為卜筮。』古之遺言與？龜筮猶不能知也，而況於人乎？」詩云：「我龜既厭，不我告猶。」兌命曰：「爵無及惡德，民立而正事。」「純而祭祀，是為不敬；事煩則亂，事神則難。」易曰：「不恒其德，或承之羞。恒其德偵，婦人吉，夫子凶。」</p>