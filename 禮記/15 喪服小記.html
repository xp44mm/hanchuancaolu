
    <h5>禮記</h5>　　　<span class="style11">喪服小記</span>
    <hr>
  <p> 斬衰：括髮以麻。為母，括髮以麻，免而以布。齊衰：惡笄以終喪。男子冠而婦人笄，男子免而婦人髽。其義：為男子則免，為婦人則髽。</p>
  <p>苴杖，竹也；削杖，桐也。    </p>
  <p>祖父卒，而后為祖母後者三年。為父母，長子稽顙。大夫弔之，雖緦必稽顙。婦人為夫與長子稽顙，其餘則否。男主必使同姓，婦主必使異姓。為父後者為出母無服。親親，以三為五，以五為九。上殺，下殺，旁殺，而親畢矣。</p>
  <p>王者禘其祖之所自出，以其祖配之，而立四廟。庶子王亦如之。別子為祖，繼別為宗，繼禰者為小宗。有五世而遷之宗，其繼高祖者也。是故，祖遷於上，宗易於下。尊祖故敬宗，敬宗所以尊祖禰也。庶子不祭祖者，明其宗也。庶子不為長子斬，不繼祖與禰故也。庶子不祭殤與無後者，殤與無後者從祖祔食。庶子不祭禰者，明其宗也。</p>
  <p>親親尊尊長長，男女之有別，人道之大者也。</p>
<p>從服者，所從亡，則已。屬從者，所從雖沒也服。妾從女君而出，則不為女君之子服。禮不王不禘。世子不降妻之父母；其為妻也，與大夫之適子同。父為士，子為天子諸侯，則祭以天子諸侯，其尸服以士服。父為天子諸侯，子為士，祭以士，其尸服以士服。婦當喪而出，則除之。為父母喪，未練而出，則三年。既練而出，則已。未練而反，則期；既練而反，則遂之。再期之喪，三年也；期之喪，二年也。九月七月之喪，三時也；五月之喪，二時也；三月之喪，一時也。故期而祭，禮也；期而除喪，道也。祭不為除喪也。三年而后葬者必再祭，其祭之間不同時而除喪。大功者主人之喪，有三年者，則必為之再祭。朋友，虞祔而已。士妾有子，而為之緦，無子則已。生不及祖父母諸父昆弟，而父稅喪，已則否。為君之父母、妻、長子，君已除喪而后聞喪，則不稅。降而在緦小功者，則稅之。近臣，君服斯服矣；其餘，從而服，不從而稅。君雖未知喪，臣服已。</p>
  <p>虞，杖不入於室；祔，杖不升於堂。</p>
  <p>為君母後者，君母卒，則不為君母之黨服。絰殺，五分而去一。杖大如絰。妾為君之長子與女君同。除喪者，先重者；易服者，易輕者。無事不辟廟門，哭皆於其次。</p>
<p>復與書銘，自天子達於士，其辭一也。男子稱名，婦人書姓與伯仲，如不知姓則書氏。</p>
<p>斬衰之葛與齊衰之麻同；齊衰之葛與大功之麻同。報葬者報虞，三月而後卒哭。父母之喪偕，先葬者不虞祔，待後事。其葬，服斬衰。</p>
<p>大夫降其庶子，其孫不降其父。大夫不主士之喪。為慈母之父母，無服。夫為人後者，其妻為舅姑大功。士祔於大夫則易牲。繼父不同居也者，必嘗同居。皆無主後，同財而祭其祖禰為同居；有主後者為異居。</p>
<p>哭朋友者，於門外之右，南面。祔葬者不筮宅。士大夫不得祔於諸侯，祔於諸祖父之為士大夫者，其妻祔於諸祖姑，妾祔於妾祖姑。亡則中一以上而祔。祔必以其昭穆。諸侯不得祔於天子，天子諸侯大夫可以祔於士。</p>
<p>為母之君母，母卒則不服。宗子，母在為妻禫。為慈母後者，為庶母可也，為祖庶母可也。為父、母、妻、長子禫。慈母與妾母，不世祭也。</p>
  <p>丈夫冠而不為殤，婦人笄而不為殤。為殤後者，以其服服之。</p>
  <p>久而不葬者，唯主喪者不除；其餘以麻終月數者，除喪則已。箭笄終喪三年。齊衰三月與大功同者，繩屨。</p>
  <p>練，筮日筮尸，視濯，皆要絰杖繩屨。有司告具，而后去杖。筮日筮尸，有司告事畢而后杖，拜送賓。大祥，吉服而筮尸。庶子在父之室，則為其母不禫。庶子不以杖即位。父不主庶子之喪，則孫以杖即位可也。父在，庶子為妻以杖即位可也。</p>
<p>諸侯弔於異國之臣，則其君為主。諸侯弔，必皮弁錫衰。所弔雖已葬，主人必免。主人未喪服，則君不錫衰。</p>
<p>養有疾者不喪服，遂以主其喪。非養者入主人之喪，則不易己之喪服。養尊者必易服，養卑者否。</p>
<p>妾無妾祖姑者，易牲而祔於女君可也。婦之喪、虞、卒哭，其夫若子主之；祔，則舅主之。士不攝大夫，士攝大夫，唯宗子。主人未除喪，有兄弟自他國至，則主人不免而為主。陳器之道，多陳之而省納之可也；省陳之而盡納之可也。</p>
  <p>奔兄弟之喪，先之墓而後之家，為位而哭。所知之喪，則哭於宮而后之墓。</p>
  <p>父不為衆子次於外。與諸侯為兄弟者服斬。下殤小功，帶，澡麻不絕本，詘而反以報之。婦祔於祖姑。祖姑有三人，則祔於親者。其妻為大夫而卒，而后其夫不為大夫，而祔於其妻則不易牲。妻卒而后夫為大夫，而祔於其妻，則以大夫牲。為父後者，為出母無服。無服也者，喪者不祭故也。</p>
  <p>婦人不為主而杖者：姑在，為夫杖；母為長子削杖。女子子在室，為父母，其主喪者不杖，則子一人杖。</p>
  <p>緦、小功，虞、卒哭則免。既葬而不報虞，則雖主人皆冠，及虞則皆免。為兄弟，既除喪已，及其葬也，反服其服，報虞、卒哭則免，如不報虞則除之。遠葬者，比反，哭者皆冠，及郊而后免，反哭。君弔，雖不當免時也，主人必免，不散麻。雖異國之君，免也，親者皆免。除殤之喪者，其祭也必玄。除成喪者，其祭也朝服縞冠。</p>
  <p>奔父之喪，括髮於堂上，袒降踊，襲絰于東方。奔母之喪，不括髮，袒於堂上，降踊，襲免于東方。絰即位，成踊，出門，哭止。三日而五哭三袒。</p>
  <p>適婦不為舅後者，則姑為之小功。</p>
  <hr>
  