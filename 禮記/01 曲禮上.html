
<h5>禮記</h5>　　　<span class="style11">曲禮上</span>
<hr>
                <p>曲禮曰：毋不敬，儼若思，安定辭。安民哉。敖不可長，欲不可從，志不可滿，樂不可極。賢者狎而敬之，畏而愛之；愛而知其惡，憎而知其善。積而能散，安安而能遷。臨財毋茍得，臨難毋茍免。很毋求勝，分毋求多。疑事毋質，直而勿有。若夫，坐如尸，立如齊。禮從宜，使從俗。夫禮者所以定親疏，決嫌疑，別同異，明是非也。</p>
                <p>禮，不妄說人，不辭費。禮，不踰節，不侵侮，不好狎。脩身踐言，謂之善行。行脩言道，禮之質也。禮聞取於人，不聞取人。禮聞來學，不聞往教。道德仁義，非禮不成；教訓正俗，非禮不備；分爭辨訟，非禮不決；君臣上下父子兄弟，非禮不定；宦學事師，非禮不親；班朝治軍，蒞官行法，非禮威嚴不行。禱祠祭祀，供給鬼神，非禮不誠不莊。是以君子恭敬撙節退讓以明禮。鸚鵡能言，不離飛鳥；猩猩能言，不離禽獸。今人而無禮，雖能言，不亦禽獸之心乎？夫唯禽獸無禮，故父子聚麀。是故聖人作，為禮以教人，使人以有禮，知自別於禽獸。太上貴德，其次務施報。禮尚往來，往而不來非禮也，來而不往亦非禮也。人有禮則安，無禮則危。故曰：「禮者不可不學也。夫禮者，自卑而尊人。雖負販者，必有尊也，而況富貴乎？富貴而知好禮，則不驕不淫；貧賤而知好禮，則志不懾。</p>
                <p>人生十年曰幼，學。二十曰弱，冠。三十曰壯，有室。四十曰強，而仕。五十曰艾，服官政。六十曰耆，指使。七十曰老，而傳。八十九十曰耄。七年曰悼，悼與耄，雖有罪，不加刑焉。百年曰期，頤。大夫七十而致事。若不得謝，則必賜之几杖，行役以婦人。適四方，乘安車。自稱曰老夫，於其國則稱名；越國而問焉，必告之以其制。謀於長者，必操几杖以從之。長者問，不辭讓而對，非禮也。</p>
                <p>凡為人子之禮，冬溫而夏清，昏定而晨省，在醜夷不爭。夫為人子者，三賜不及車馬。故州閭鄉黨稱其孝也，兄弟親戚稱其慈也，僚友稱其弟也，執友稱其仁也，交遊稱其信也。見父之執，不謂之進不敢進，不謂之退不敢退；不問，不敢對。此孝子之行也。夫為人子者，出必告，反必面，所遊必有常，所習必有業，恒言不稱老。年長以倍則父事之，十年以長則兄事之，五年以長則肩隨之。羣居五人，則長者必異席。為人子者，居不主奧，坐不中席，行不中道，立不中門。食饗不為槩，祭祀不為尸。聽於無聲，視於無形。不登高，不臨深。不茍訾，不茍笑。孝子不服闇，不登危，懼辱親也。父母存，不許友以死。不有私財。為人子者，父母存，冠衣不純素。孤子當室，冠衣不純采。幼子常視毋誑。童子不衣裘裳。立必正方，不傾聽。長者與之提攜，則兩手奉長者之手。負劍辟咡詔之，則掩口而對。</p>
                <p>從於先生，不越路而與人言。遭先生於道，趨而進，正立拱手。先生與之言則對；不與之言則趨而退。從長者而上丘陵，則必鄉長者所視。登城不指，城上不呼。將適舍，求毋固。將上堂，聲必揚。戶外有二屨，言聞則入，言不聞則不入。將入戶，視必下。入戶奉扃，視瞻毋回；戶開亦開，戶闔亦闔；有後入者，闔而勿遂。毋踐屨，毋踖席，摳衣趨隅。必慎唯諾。大夫士出入君門，由闑右，不踐閾。</p>
                <p>凡與客入者，每門讓於客。客至於寢門，則主人請入為席，然後出迎客。客固辭，主人肅客而入。主人入門而右，客入門而左。主人就東階，客就西階。客若降等，則就主人之階。主人固辭，然後客復就西階。主人與客讓登，主人先登，客從之，拾級聚足，連步以上。上於東階則先右足，上於西階則先左足。帷薄之外不趨，堂上不趨，執玉不趨。堂上接武，堂下布武。室中不翔，並坐不橫肱。授立不跪，授坐不立。</p>
                <p>凡為長者糞之禮，必加帚於箕上，以袂拘而退。其塵不及長者，以箕自向而扱之。奉席如橋衡。請席何鄉？請衽何趾？席，南鄉北鄉，以西方為上；東鄉西鄉，以南方為上。若非飲食之客，則布席，席間函丈。主人跪正席，客跪撫席而辭。客徹重席，主人固辭。客踐席，乃坐。主人不問，客不先舉。將即席，容毋怍。兩手摳衣去齊尺。衣毋撥，足毋蹶。先生書策琴瑟在前，坐而遷之，戒勿越。虛坐盡後，食坐盡前。坐必安，執爾顏。長者不及，毋儳言。正爾容，聽必恭。毋勦說，毋雷同。必則古昔，稱先王。</p>
                <p>侍坐於先生，先生問焉，終則對。請業則起，請益則起。父召無諾，先生召無諾，唯而起。侍坐於所尊敬，毋餘席。見同等不起，燭至起，食至起，上客起。燭不見跋。尊客之前不叱狗。讓食不唾。</p>
                <p>侍坐於君子，君子欠伸，撰杖屨，視日蚤莫，侍坐者請出矣。侍坐於君子，君子問更端，則起而對。侍坐於君子，若有告者曰：「少間，願有復也。」則左右屏而待。毋側聽，毋噭應，毋淫視，毋怠荒。遊毋倨，立毋跛，坐毋箕，寢毋伏。斂髮毋髢，冠毋免，勞毋袒，暑毋褰裳。</p>
                <p>侍坐於長者，屨不上於堂，解屨不敢當階。就屨，跪而舉之，屏於側。鄉長者而屨，跪而遷屨，俯而納屨。離坐離立，毋往參焉。離立者，不出中間。</p>
                <p>男女不雜坐。不同椸枷，不同巾櫛，不親授。嫂叔不通問，諸母不漱裳。外言不入於梱，內言不出於梱。女子許嫁，纓；非有大故，不入其門。姑姊妹女子，子已嫁而反，兄弟弗與同席而坐，弗與同器而食。父子不同席。男女非有行媒，不相知名。非受幣，不交不親。故日月以告君，齊戒以告鬼神，為酒食以召鄉黨僚友，以厚其別也。取妻不取同姓。故買妾不知其姓則卜之。寡婦之子，非有見焉，弗與為友。</p>
                <p>賀取妻者，曰：「某子使某聞子有客，使某羞。」</p>
            <p>貧者不以貨財為禮，老者不以筋力為禮。</p>
                <p>名子者不以國，不以日月，不以隱疾，不以山川。</p>
            <p>男女異長。男子二十，冠而字。父前，子名；君前，臣名。女子許嫁，笄而字。</p>
                <p>凡進食之禮，左殽右胾，食居人之左，羹居人之右。膾炙處外，醯醬處內，葱㳿處末，酒漿處右。以脯脩置者，左朐右末。客若降等執食興辭，主人興辭於客，然後客坐。主人延客祭：「祭食，祭所先進，殽之序，徧祭之。三飯，主人延客食胾，然後辯殽。主人未辯，客不虛口。</p>
                <p>侍食於長者，主人親饋，則拜而食；主人不親饋，則不拜而食。</p>
                <p>共食不飽，共飯不澤手。毋摶飯，毋放飯，毋流歠，毋咤食，毋齧骨，毋反魚肉，毋投與狗骨。毋固獲，毋揚飯。飯黍毋以箸。毋嚃羹，毋絮羹，毋刺齒，毋歠醢。客絮羹，主人辭不能亨。客歠醢，主人辭以窶。濡肉齒決，乾肉不齒決。毋嘬炙。</p>
                <p>卒食，客自前跪，徹飯齊以授相者，主人興辭於客，然後客坐。侍飲於長者，酒進則起，拜受於尊所。長者辭，少者反席而飲。長者舉，未釂，少者不敢飲。長者賜，少者賤者不敢辭。賜果於君前，其有核者懷其核。御食於君，君賜餘，器之溉者不寫，其餘皆寫。</p>
                <p>餕餘不祭。父不祭子，夫不祭妻。御同於長者，雖貳不辭，偶坐不辭。羹之有菜者用梜，其無菜者不用梜。</p>
                <p>為天子削瓜者副之，巾以絺。為國君者華之，巾以綌。為大夫累之，士疐之，庶人齕之。</p>
                <p>父母有疾，冠者不櫛，行不翔，言不惰，琴瑟不御，食肉不至變味，飲酒不至變貌，笑不至矧，怒不至詈。疾止復故。</p>
            <p>有憂者側席而坐，有喪者專席而坐。</p>
                <p>水潦降，不獻魚鼈，獻鳥者拂其首，畜鳥者則勿拂也。獻車馬者執策綏，獻甲者執冑，獻杖者執末。獻民虜者操右袂。獻粟者執右契，獻米者操量𡔷。獻孰食者操醬齊。獻田宅者操書致。</p>
                <p>凡遺人弓者，張弓尚筋，弛弓尚角。右手執簫，左手承弣。尊卑垂帨。若主人拜，則客還辟，辟拜。主人自受，由客之左，接下承弣，鄉與客竝，然後受。進劍者左首，進戈者前其鐏，後其刃。進矛戟者前其鐓。</p>
                <p>進几杖者拂之。效馬效羊者右牽之；效犬者左牽之。執禽者左首，飾羔鴈者以繢。受珠玉者以掬，受弓劍者以袂。飲玉爵者弗揮。凡以弓劍苞苴簞笥問人者，操以受命，如使之容。</p>
                <p>凡為君使者，已受命，君言不宿於家。君言至，則主人出拜君言之辱；使者歸，則必拜送於門外。若使人於君所，則必朝服而命之；使者反，則必下堂而受命。</p>
            <p>博聞強識而讓，敦善行而不怠，謂之君子。君子不盡人之歡，不竭人之忠，以全交也。</p>
            <p>禮曰：「君子抱孫不抱子。」此言孫可以為王父尸，子不可以為父尸。為君尸者，大夫士見之，則下之。君知所以為尸者，則自下之，尸必式。乘必以几。</p>
            <p>齊者不樂不弔。</p>
            <p>居喪之禮，毀瘠不形，視聽不衰。升降不由阼階，出入不當門隧。居喪之禮，頭有創則沐，身有瘍則浴，有疾則飲酒食肉，疾止復初。不勝喪，乃比於不慈不孝。五十不致毀，六十不毀，七十唯衰麻在身，飲酒食肉，處於內。生與來日，死與往日。知生者弔，知死者傷。知生而不知死，弔而不傷。知死而不知生，傷而不弔。弔喪弗能賻，不問其所費。問疾弗能遺，不問其所欲。見人弗能館，不問其所舍。賜人者不曰來取，與人者不問其所欲。適墓不登壟，助葬必執紼。臨喪不笑。揖人必違其位。望柩不歌。入臨不翔。當食不歎。鄰有喪，舂不相。里有殯，不巷歌。適墓不歌，哭日不歌。送喪不由徑，送葬不辟塗潦。臨喪則必有哀色，執紼不笑，臨樂不歎；介冑，則有不可犯之色。</p>
            <p>故君子戒慎，不失色於人。國君撫式，大夫下之。大夫撫式，士下之。禮不下庶人，刑不上大夫。刑人不在君側。</p>
                <p>兵車不式。武車綏旌，德車結旌。史載筆，士載言。前有水，則載青旌。前有塵埃，則載鳴鳶。前有車騎，則載飛鴻。前有士師，則載虎皮。前有摯獸，則載貔貅。行，前朱鳥而後玄武，左青龍而右白虎。招搖在上，急繕其怒。進退有度，左右有局，各司其局。</p>
                <p>父之讎，弗與共戴天。兄弟之讎不反兵。交遊之讎不同國。四郊多壘，此卿大夫之辱也。地廣大，荒而不治，此亦士之辱也。</p>
                <p>臨祭不惰。祭服敝則焚之，祭器敝則埋之，龜筴敝則埋之，牲死則埋之。凡祭於公者，必自徹其俎。</p>
                <p>卒哭乃諱。禮，不諱嫌名。二名不偏諱。逮事父母，則諱王父母；不逮事父母，則不諱王父母。君所無私諱，大夫之所有公諱。詩書不諱，臨文不諱，廟中不諱。夫人之諱，雖質君之前，臣不諱也，婦諱不出門。大功小功不諱。入竟而問禁，入國而問俗，入門而問諱。</p>
                <p>外事以剛日，內事以柔日。</p>
                <p>凡卜筮日，旬之外曰遠某日，旬之內曰近某日。喪事先遠日，吉事先近日。曰：「為日，假爾泰龜有常，假爾泰筮有常。」卜筮不過三，卜筮不相襲。龜為卜，筴為筮。卜筮者，先聖王之所以使民信時日，敬鬼神，畏法令也；所以使民決嫌疑，定猶與也。故曰：「疑而筮之，則弗非也。日而行事，則必踐之。」</p>
                <p>君車將駕，則僕執策，立於馬前。已駕，僕展軨效駕，奮衣由右上取貳綏，跪乘，執策分轡，驅之五步而立。君出就車，則僕并轡授綏。左右攘辟，車驅而騶。至於大門，君撫僕之手而顧，命車右就車。門閭溝渠，必步。</p>
                <p>凡僕人之禮，必授人綏。若僕者降等，則受；不然，則否。若僕者降等，則撫僕之手；不然，則自下拘之。客車不入大門，婦人不立乘，犬馬不上於堂。故君子式黃髪，下卿位，入國不馳，入里必式。君命召，雖賤人，大夫士必自御之。</p>
                <p>介者不拜，為其拜而蓌拜。祥車曠左，乘君之乘車不敢曠左，左必式。僕御婦人，則進左手，後右手；御國君，則進右手後左手而俯。國君不乘奇車。</p>
                <p>車上不廣欬，不妄指。立視五巂，式視馬尾，顧不過轂。國中以策彗卹勿驅。塵不出軌。國君下齊牛，式宗廟。大夫士下公門，式路馬。乘路馬，必朝服載鞭策，不敢授綏，左必式。步路馬，必中道。以足蹙路馬芻，有誅。齒路馬，有誅。</p>
                <hr>
  