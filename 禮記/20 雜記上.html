<h2>雜記上</h2>
<p>諸侯行而死於館，則其復，如於其國。如於道，則升其乘車之左轂，以其綏復。其輤有裧，緇布裳帷素錦以為屋而行。至於廟門，不毀牆遂入適所殯，唯輤為說於廟門外。大夫士死於道，則升其乘車之左轂，以其綏復。如於館死，則其復，如於家。大夫以布為輤而行，至於家而說輤，載以輲車，入自門至於阼階下而說車，舉自阼階，升適所殯。士輤，葦席以為屋，蒲席以為裳帷。</p>
<p>凡訃於其君，曰君之臣某死。父母、妻、長子，曰君之臣某之某死。君訃於他國之君，曰寡君不祿，敢告於執事。夫人，曰寡小君不祿。大子之喪，曰寡君之適子某死。大夫訃於同國：適者，曰某不祿。訃於士，亦曰某不祿。訃於他國之君，曰君之外臣寡大夫某死。訃於適者，曰吾子之外私寡大夫某不祿，使某實。訃於士，亦曰吾子之外私寡大夫某不祿，使某實。士訃於同國大夫，曰某死。訃於士，亦曰某死。訃於他國之君，曰君之外臣某死。訃於大夫，曰吾子之外私某死。訃於士，亦曰吾子之外私某死。</p>
<p>大夫次於公館以終喪，士練而歸。士次於公館，大夫居廬，士居堊室。</p>
<p>大夫為其父母兄弟之未為大夫者之喪，服如士服。士為其父母兄弟之為大夫者之喪，服如士服。大夫之適子，服大夫之服。大夫之庶子為大夫，則為其父母服大夫服；其位，與未為大夫者齒。士之子為大夫，則其父母弗能主也，使其子主之。無子，則為之置後。</p>
<p>大夫卜宅與葬日，有司麻衣、布衰、布帶，因喪屨，緇布冠不蕤。占者皮弁。如筮，則史練冠長衣以筮。占者朝服。</p>
<p>大夫之喪，既薦馬。薦馬者，哭踊，出乃包奠而讀書。大夫之喪，大宗人相，小宗人命龜，卜人作龜。</p>
<p>內子以鞠衣，褒衣，素沙。下大夫以襢衣，其餘如士。復，諸侯以褒衣冕服，爵弁服。夫人稅衣揄狄，狄稅素沙。復西上。大夫不揄絞，屬於池下。</p>
<p>大夫附於士，士不附於大夫，附於大夫之昆弟。無昆弟，則從其昭穆。雖王父母在，亦然。婦附於其夫之所附之妃，無妃，則亦從其昭穆之妃。妾附於妾祖姑，無妾祖姑，則亦從其昭穆之妾。男子附於王父則配；女子附於王母，則不配。公子附於公子。君薨，大子號稱子，待猶君也。</p>
<p>有三年之練冠，則以大功之麻易之；唯杖屨不易。有父母之喪，尚功衰，而附兄弟之殤則練冠。附於殤，稱陽童某甫，不名，神也。</p>
<p>凡異居，始聞兄弟之喪，唯以哭對，可也。其始麻，散帶絰。未服麻而奔喪，及主人之未成絰也：疏者，與主人皆成之；親者，終其麻帶絰之日數。</p>
<p>主妾之喪，則自祔至於練祥，皆使其子主之。其殯祭，不於正室。君不撫僕妾。女君死，則妾為女君之黨服。攝女君，則不為先女君之黨服。</p>
<p>聞兄弟之喪，大功以上，見喪者之鄉而哭。適兄弟之送葬者弗及，遇主人於道，則遂之於墓。凡主兄弟之喪，雖疏亦虞之。凡喪服未畢，有弔者，則為位而哭拜踊。大夫之哭大夫，弁絰；大夫與殯，亦弁絰。大夫有私喪之葛，則於其兄弟之輕喪，則弁絰。</p>
<p>為長子杖，則其子不以杖即位。為妻，父母在，不杖，不稽顙。母在，不稽顙。稽顙者，其贈也拜。</p>
<p>違諸侯之大夫，不反服。違大夫之諸侯，不反服。</p>
<p>喪冠條屬，以別吉凶。三年之練冠，亦條屬，右縫。小功以下左。緦冠繰纓。大功以上散帶。朝服十五升，去其半而緦；加灰，錫也。諸侯相襚，以後路與冕服。先路與褒衣，不以襚。遣車視牢具。疏布輤，四面有章，置于四隅。載粻，有子曰：非禮也。喪奠，脯醢而已。祭稱孝子孝孫，喪稱哀子哀孫。端衰，喪車，皆無等。</p>
<p>大白冠，緇布之冠，皆不蕤。委武玄縞而后蕤。大夫冕而祭於公，弁而祭於己。士弁而祭於公，冠而祭於己。士弁而親迎，然則士弁而祭於己可也。</p>
<p>暢臼以椈，杵以梧。枇以桑，長三尺；或曰五尺。畢用桑，長三尺，刊其柄與末。率帶，諸侯大夫皆五采；士二采。醴者，稻醴也。甕甒筲衡，實見間而后折入。重，既虞而埋之。</p>
<p>凡婦人，從其夫之爵位。小斂、大斂、啟，皆辯拜。朝夕哭，不帷。無柩者不帷。君若載而后弔之，則主人東面而拜，門右北面而踊。出待，反而后奠。</p>
<p>子羔之襲也，繭衣裳與稅衣纁袡為一，素端一，皮弁一，爵弁一，玄冕一。曾子曰：不襲婦服。</p>
<p>為君使而死，公館復，私館不復。公館者，公宮與公所為也。私館者，自卿大夫以下之家也。公七踊，大夫五踊，婦人居間，士三踊，婦人皆居間。</p>
<p>公襲：卷衣一，玄端一，朝服一，素積一，纁裳一，爵弁二，玄冕一，褒衣一。朱綠帶，申加大帶於上。</p>
<p>小斂環絰，公大夫士一也。公視大斂，公升，商祝鋪席，乃斂。魯人之贈也：三玄二纁，廣尺，長終幅。</p>
<p>弔者即位于門西，東面；其介在其東南，北面西上，西於門。主孤西面。相者受命曰：孤某使某請事。客曰：寡君使某如何不淑！相者入告，出曰：孤某須矣。弔者入，主人升堂，西面。弔者升自西階，東面，致命曰：寡君聞君之喪，寡君使某，如何不淑！子拜稽顙，弔者降，反位。</p>
<p>含者執璧將命曰：寡君使某含。相者入告，出曰：孤某須矣。含者入，升堂，致命。子拜稽顙。含者坐委于殯東南，有葦席；既葬，蒲席。降，出，反位。宰夫朝服，即喪屨升自西階，西面，坐取璧，降自西階以東。</p>
<p>襚者曰：寡君使某襚。相者入告，出曰孤某須矣。襚者執冕服；左執領，右執要，入，升堂致命曰：寡君使某襚。子拜稽顙。委衣于殯東。襚者降，受爵弁服於門內霤，將命，子拜稽顙如初。受皮弁服於中庭。自西階受朝服，自堂受玄端，將命，子拜稽顙，皆如初。襚者降，出，反位。宰夫五人，舉以東。降自西階。其舉亦西面。</p>
<p>上介賵：執圭將命，曰寡君使某賵。相者入告，反命曰孤某須矣。陳乘黃大路於中庭，北輈。執圭將命。客使自下，由路西。子拜稽顙，坐委于殯東南隅。宰舉以東。</p>
<p>凡將命，鄉殯將命，子拜稽顙。西面而坐，委之。宰舉璧與圭，宰夫舉襚，升自西階，西面，坐取之，降自西階。賵者出，反位于門外。</p>
<p>上客臨，曰：寡君有宗廟之事，不得承事，使一介老某相執綍。相者反命，曰孤某須矣。臨者入門右，介者皆從之，立于其左東上。宗人納賓，升，受命于君；降曰：孤敢辭吾子之辱，請吾子之復位。客對曰：寡君命某，毋敢視賓客，敢辭。宗人反命曰：孤敢固辭吾子之辱，請吾子之復位。客對曰：寡君命某，毋敢視賓客，敢固辭。宗人反命曰：孤敢固辭吾子之辱，請吾子之復位。客對曰：寡君命使臣某，毋敢視賓客，是以敢固辭。固辭不獲命，敢不敬從。客立于門西，介立于其左，東上。孤降自阼階，拜之，升哭，與客拾踊三。客出，送于門外，拜稽顙。</p>
<p>其國有君喪，不敢受弔。</p>
<p>外宗房中南面，小臣鋪席，商祝鋪絞紟衾，士盥于盤北。舉遷尸於斂上，卒斂，宰告子，馮之踊。夫人東面坐，馮之興踊。</p>
<p>士喪有與天子同者三：其終夜燎，及乘人，專道而行。</p>