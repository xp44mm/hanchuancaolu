<h5>禮記</h5>　　　<span class="style11">檀弓下</span>
<hr>
<p>君之適長殤，車三乘；公之庶長殤，車一乘；大夫之適長殤，車一乘。</p>
<p>公之喪，諸達官之長，杖。</p>
<p>君於大夫，將葬，弔於宮；及出，命引之，三步則止。如是者三，君退；朝亦如之，哀次亦如之。</p>
<p>五十無車者，不越疆而弔人。</p>
<p>季武子寢疾，蟜固不說齊衰而入見，曰：「斯道也，將亡矣；士唯公門說齊衰。」武子曰：「不亦善乎，君子表微。」及其喪也，曾點倚其門而歌。</p>
<p>大夫弔，當事而至，則辭焉。</p>
<p>弔於人，是日不樂。婦人不越疆而弔人。行弔之日，不飲酒食肉焉。弔於葬者必執引，若從柩及壙，皆執紼。</p>
<p>喪，公弔之，必有拜者，雖朋友州里舍人可也。弔曰：「寡君承事。」主人曰：「臨。」君遇柩於路，必使人弔之。</p>
<p>大夫之喪，庶子不受弔。</p>
<p>妻之昆弟為父後者死，哭之適室，子為主，袒免哭踊，夫入門右，使人立于門外告來者，狎則入哭；父在，哭於妻之室；非為父後者。哭諸異室。</p>
<p>有殯，聞遠兄弟之喪，哭于側室；無側室，哭于門內之右；同國，則往哭之。</p>
<p>子張死，曾子有母之喪；齊衰而往哭之。或曰「齊衰不以弔」。曾子曰「我弔也與哉？」</p>
<p>有若之喪，悼公弔焉，子游擯，由左。</p>
<p>齊穀王姬之喪，魯莊公為之大功。或曰：「由魯嫁，故為之服姊妹之服。」或曰：「外祖母也，故為之服。」</p>
<p>晉獻公之喪，秦穆公使人弔公子重耳，且曰：「寡人聞之：亡國恒於斯，得國恒於斯。雖吾子儼然在憂服之中，喪亦不可久也，時亦不可失也。孺子其圖之。」以告舅犯，舅犯曰：「孺子其辭焉；喪人無寶，仁親以為寶。父死之謂何？又因以為利，而天下其孰能說之？孺子其辭焉。」公子重耳對客曰：「君惠弔亡臣重耳，身喪父死，不得與於哭泣之哀，以為君憂。父死之謂何？或敢有他志，以辱君義。」稽顙而不拜，哭而起，起而不私。子顯以致命於穆公。穆公曰：「仁夫公子重耳！夫稽顙而不拜，則未為後也，故不成拜；哭而起，則愛父也；起而不私，則遠利也。」</p>
<p>帷殯，非古也，自敬姜之哭穆伯始也。</p>
<p>喪禮，哀戚之至也。節哀，順變也；君子念始之者也。復，盡愛之道也，有禱祠之心焉；望反諸幽，求諸鬼神之道也；北面，求諸幽之義也。拜稽顙，哀戚之至隱也；稽顙，隱之甚也。飯用米貝，弗忍虛也；不以食道，用美焉爾。銘，明旌也，以死者為不可別已，故以其旗識之。愛之，斯錄之矣；敬之，斯盡其道焉耳。重，主道也，殷主綴重焉；周主重徹焉。奠以素器，以生者有哀素之心也；唯祭祀之禮，主人自盡焉爾；豈知神之所饗，亦以主人有齊敬之心也。辟踊，哀之至也，有筭，為之節文也。袒、括髮，變也；慍，哀之變也。去飾，去美也；袒、括髮，去飾之甚也。有所袒、有所襲，哀之節也。弁絰葛而葬，與神交之道也，有敬心焉。周人弁而葬，殷人冔而葬。歠主人、主婦室老，為其病也，君命食之也。反哭升堂，反諸其所作也；主婦入于室，反諸其所養也。反哭之弔也，哀之至也，反而亡焉，失之矣，於是為甚。殷既封而弔，周反哭而弔。孔子曰：「殷已愨，吾從周。」葬於北方北首，三代之達禮也，之幽之故也。既封，主人贈，而祝宿虞尸。既反哭，主人與有司視虞牲，有司以几筵舍奠於墓左，反，日中而虞。葬日虞，弗忍一日離也。是月也，以虞易奠。卒哭曰成事，是日也，以吉祭易喪祭，明日，祔于祖父。其變而之吉祭也，比至於祔，必於是日也接，不忍一日末有所歸也。殷練而祔，周卒哭而祔。孔子善殷。</p>
<p>君臨臣喪，以巫祝桃茢執戈，惡之也；所以異於生也。喪有死之道焉。先王之所難言也。喪之朝也，順死者之孝心也，其哀離其室也，故至於祖考之廟而后行。殷朝而殯於祖，周朝而遂葬。孔子謂：為明器者，知喪道矣，備物而不可用也。哀哉！死者而用生者之器也，不殆於用殉乎哉？其曰明器，神明之也。塗車芻靈，自古有之，明器之道也。孔子謂為芻靈者善，謂為俑者不仁，殆於用人乎哉？</p>
<p>穆公問於子思曰：「為舊君反服，古與？」子思曰：「古之君子，進人以禮，退人以禮，故有舊君反服之禮也。今之君子，進人若將加諸膝，退人若將隊諸淵，毋為戎首，不亦善乎！又何反服之禮之有？」</p>
<p>悼公之喪，季昭子問於孟敬子曰：「為君何食？」敬子曰：「食粥，天下之達禮也。吾三臣者之不能居公室也，四方莫不聞矣，勉而為瘠則吾能，毋乃使人疑夫不以情居瘠者乎哉？我則食食。」</p>
<p>衞司徒敬子死，子夏弔焉，主人未小斂，絰而往。子游弔焉，主人既小斂，子游出，絰反哭，子夏曰：「聞之也與？」曰：「聞諸夫子，主人未改服，則不絰。」</p>
<p>曾子曰：「晏子可謂知禮也已，恭敬之有焉。」有若曰：「晏子一狐裘三十年，遣車一乘，及墓而反；國君七个，遣車七乘；大夫五个，遣車五乘，晏子焉知禮？」曾子曰：「國無道，君子恥盈禮焉。國奢，則示之以儉；國儉，則示之以禮。」</p>
<p>國昭子之母死，問於子張曰：「葬及墓，男子、婦人安位？」子張曰：「司徒敬子之喪，夫子相，男子西鄉，婦人東鄉。」曰：「噫！毋。」曰：「我喪也斯沾。爾專之，賓為賓焉，主為主焉。婦人從男子皆西鄉。」</p>
<p>穆伯之喪，敬姜晝哭；文伯之喪，晝夜哭。孔子曰：「知禮矣。」文伯之喪，敬姜據其牀而不哭，曰：「昔者吾有斯子也，吾以將為賢人也，吾未嘗以就公室；今及其死也，朋友諸臣未有出涕者，而內人皆行哭失聲。斯子也，必多曠於禮矣夫。」</p>
<p>季康子之母死，陳褻衣。敬姜曰：「婦人不飾，不敢見舅姑，將有四方之賓來，褻衣何為陳於斯！」命徹之。</p>
<p>有子與子游立，見孺子慕者，有子謂子游曰：「予壹不知夫喪之踊也，予欲去之久矣。情在於斯，其是也夫？」子游曰：「禮，有微情者，有以故興物者；有直情而徑行者，戎狄之道也。禮道則不然，人喜則斯陶，陶斯咏，咏斯猶，猶斯舞，舞斯慍，慍斯戚，戚斯歎，歎斯辟，辟斯踊矣。品節斯，斯之謂禮。人死，斯惡之矣，無能也，斯倍之矣。是故制絞衾設蔞翣，為使人勿惡也。始死，脯醢之奠；將行，遣而行之；既葬而食之，未有見其饗之者也。自上世以來，未之有舍也，為使人勿倍也。故子之所刺於禮者，亦非禮之訾也。」</p>
<p>吳侵陳，斬祀殺厲，師還出竟，陳大宰嚭使於師。夫差謂行人儀曰：「是夫也多言，盍嘗問焉；師必有名，人之稱斯師也者，則謂之何？」大宰嚭曰：「古之侵伐者，不斬祀、不殺厲、不獲二毛；今斯師也，殺厲與？其不謂之殺厲之師與？」曰：「反爾地，歸爾子，則謂之何？」曰：「君王討敝邑之罪，又矜而赦之，師與，有無名乎？」</p>
<p>顏丁善居喪：始死，皇皇焉如有求而弗得；及殯，望望焉如有從而弗及；既葬，慨焉如不及其反而息。</p>
<p>子張問曰：「書云：高宗三年不言，言乃讙。有諸？」仲尼曰：「胡為其不然也？古者天子崩，王世子聽於冢宰三年。」</p>
<p>知悼子卒，未葬；平公飲酒，師曠、李調侍鼓鐘。杜蕢自外來，聞鐘聲，曰安在？曰在寢。杜蕢入寢，歷階而升，酌曰：「曠飲斯。」又酌曰：「調飲斯。」又酌，堂上北面坐飲之。降，趨而出。平公呼而進之曰：「蕢，曩者爾心或開予，是以不與爾言；爾飲曠何也？」曰：「子卯不樂；知悼子在堂，斯其為子卯也大矣。曠也大師也，不以詔，是以飲之也。」「爾飲調何也？」曰：「調也君之褻臣也，為一飲一食，亡君之疾，是以飲之也。」「爾飲何也？」曰：「蕢也宰夫也，非刀匕是共，又敢與知防，是以飲之也。」平公曰：「寡人亦有過焉，酌而飲寡人。」杜蕢洗而揚觶。公謂侍者曰：「如我死，則必無廢斯爵也。」至于今，既畢獻，斯揚觶，謂之杜舉。</p>
<p>公叔文子卒，其子戍請謚於君曰：「日月有時，將葬矣。請所以易其名者。」君曰：「昔者衞國凶饑，夫子為粥與國之餓者，是不亦惠乎？昔者衞國有難，夫子以其死衞寡人，不亦貞乎？夫子聽衞國之政，脩其班制，以與四鄰交，衞國之社稷不辱，不亦文乎？故謂夫子貞惠文子」。</p>
<p>石駘仲卒，無適子，有庶子六人，卜所以為後者。曰沐浴佩玉則兆。五人者皆沐浴佩玉；石祁子曰：「孰有執親之喪而沐浴佩玉者乎？」不沐浴佩玉。石祁子兆。衞人以龜為有知也。</p>
<p>陳子車死於衞，其妻與其家大夫謀以殉葬，定，而后陳子亢至，以告曰：「夫子疾，莫養於下，請以殉葬。」子亢曰：「以殉葬，非禮也；雖然，則彼疾當養者，孰若妻與宰？得已，則吾欲已；不得已，則吾欲以二子者之為之也。」於是弗果用。</p>
<p>子路曰：「傷哉貧也！生無以為養，死無以為禮也。」孔子曰：「啜菽飲水盡其歡，斯之謂孝；斂手足形，還葬而無椁，稱其財，斯之謂禮。」</p>
<p>衞獻公出奔，反於衞，及郊，將班邑於從者而后入。柳莊曰：「如皆守社稷，則孰執羈靮而從；如皆從，則孰守社稷？君反其國而有私也，毋乃不可乎？」弗果班。</p>
<p>衞有大史曰柳莊，寢疾。公曰：「若疾革，雖當祭必告。」公再拜稽首，請於尸曰：「有臣柳莊也者，非寡人之臣，社稷之臣也，聞之死，請往。」不釋服而往，遂以襚之。與之邑裘氏與縣潘氏，書而納諸棺，曰：「世世萬子孫，無變也。」</p>
<p>陳乾昔寢疾，屬其兄弟，而命其子尊已曰：「如我死，則必大為我棺，使吾二婢子夾我。」陳乾昔死，其子曰：「以殉葬，非禮也，況又同棺乎？」弗果殺。</p>
<p>仲遂卒于垂；壬午猶繹，萬入去籥。仲尼曰：「非禮也，卿卒不繹。」</p>
<p>季康子之母死，公輸若方小，斂，般請以機封，將從之，公肩假曰：「不可！夫魯有初，公室視豐碑，三家視桓楹。般，爾以人之母嘗巧，則豈不得以？其母以嘗巧者乎？則病者乎？噫！」弗果從。</p>
<p>戰于郎，公叔禺人遇負杖入保者息，曰：「使之雖病也，任之雖重也，君子不能為謀也，士弗能死也，不可。我則既言矣。」與其鄰童汪踦往，皆死焉。魯人欲勿殤重汪踦，問於仲尼。仲尼曰：「能執干戈以衞社稷，雖欲勿殤也，不亦可乎！」</p>
<p>子路去魯，謂顏淵曰：「何以贈我？」曰：「吾聞之也：去國，則哭于墓而后行；反其國，不哭，展墓而入。」謂子路曰：「何以處我？」子路曰：「吾聞之也：過墓則式，過祀則下。」</p>
<p>工尹商陽與陳弃疾追吳師，及之。陳弃疾謂工尹商陽曰：「王事也，子手弓而可。」手弓。「子射諸。」射之，斃一人，韔弓。又及，謂之，又斃二人。每斃一人，揜其目。止其御曰：「朝不坐，燕不與，殺三人，亦足以反命矣。」孔子曰：「殺人之中，又有禮焉。」</p>
<p>諸侯伐秦，曹桓公卒于會。諸侯請含，使之襲。</p>
<p>襄公朝于荊，康王卒。荊人曰：「必請襲。」魯人曰：「非禮也。」荊人強之。巫先拂柩。荊人悔之。</p>
<p>滕成公之喪，使子叔、敬叔弔，進書，子服惠伯為介。及郊，為懿伯之忌，不入。惠伯曰：「政也，不可以叔父之私，不將公事。」遂入。</p>
<p>哀公使人弔蕢尚，遇諸道。辟於路，畫宮而受弔焉。曾子曰：「蕢尚不如𣏌梁之妻之知禮也。齊莊公襲莒于奪，𣏌梁死焉，其妻迎其柩於路而哭之哀，莊公使人弔之，對曰：『君之臣不免於罪，則將肆諸市朝，而妻妾執；君之臣免於罪，則有先人之敝廬在。君無所辱命。』」</p>
<p>孺子𪏆之喪，哀公欲設撥，問於有若，有若曰：「其可也，君之三臣猶設之。」顏柳曰：「天子龍輴而椁幬，諸侯輴而設幬，為榆沈故設撥；三臣者廢輴而設撥，竊禮之不中者也，而君何學焉？」</p>
<p>悼公之母死，哀公為之齊衰。有若曰：「為妾齊衰，禮與？」公曰：「吾得已乎哉？魯人以妻我。」</p>
<p>季子皐葬其妻，犯人之禾，申祥以告曰：「請庚之。」子皐曰：「孟氏不以是罪予，朋友不以是弃予，以吾為邑長於斯也。買道而葬，後難繼也。」</p>
<p>仕而未有祿者，君有饋焉曰獻，使焉曰寡君；違而君薨，弗為服也。</p>
<p>虞而立尸，有几筵。卒哭而諱，生事畢而鬼事始已。既卒哭，宰夫執木鐸以命于宮曰：「舍故而諱新。」自寢門至于庫門。</p>
<p>二名不偏諱，夫子之母名徵在；言在不稱徵，言徵不稱在。</p>
<p>軍有憂，則素服哭於庫門之外，赴車不載橐韔。</p>
<p>有焚其先人之室，則三日哭。故曰：「新宮火，亦三日哭。」</p>
<p>孔子過泰山側，有婦人哭於墓者而哀，夫子式而聽之。使子貢問之曰：「子之哭也，壹似重有憂者。」而曰：「然，昔者吾舅死於虎，吾夫又死焉，今吾子又死焉。」夫子曰：「何為不去也？」曰：「無苛政。」夫子曰：「小子識之，苛政猛於虎也。」</p>
<p>魯人有周豐也者，哀公執摯請見之，而曰不可。公曰：「我其已夫！」使人問焉，曰：「有虞氏未施信於民而民信之，夏后氏未施敬於民而民敬之，何施而得斯於民也？」對曰：「墟墓之間，未施哀於民而民哀；社稷宗廟之中，未施敬於民而民敬。殷人作誓而民始畔，周人作會而民始疑。茍無禮義忠信誠愨之心以蒞之，雖固結之，民其不解乎？」</p>
<p>喪不慮居，毀不危身。喪不慮居，為無廟也；毀不危身，為無後也。</p>
<p>延陵季子適齊，於其反也，其長子死，葬於嬴博之間。孔子曰：「延陵季子，吳之習於禮者也。」往而觀其葬焉。其坎深不至於泉，其斂以時服。既葬而封，廣輪揜坎，其高可隱也。既封，左袒，右還其封且號者三，曰：「骨肉歸復于土，命也。若魂氣則無不之也，無不之也。」而遂行。孔子曰：「延陵季子之於禮也，其合矣乎！」</p>
<p>邾婁考公之喪，徐君使容居來弔含，曰：「寡君使容居坐含進侯玉，其使容居以含。」有司曰：「諸侯之來辱敝邑者，易則易，于則于，易于雜者，未之有也。」容居對曰：「容居聞之：「事君不敢忘其君，亦不敢遺其祖。昔我先君駒王，西討濟於河，無所不用斯言也。容居，魯人也，不敢忘其祖。」</p>
<p>子思之母死於衞，赴於子思，子思哭於廟。門人至曰：「庶氏之母死，何為哭於孔氏之廟乎？」子思曰：「吾過矣，吾過矣。」遂哭於他室。</p>
<p>天子崩，三日祝先服，五日官長服，七日國中男女服，三月天下服。虞人致百祀之木，可以為棺椁者斬之；不至者，廢其祀，刎其人。</p>
<p>齊大饑，黔敖為食於路，以待飢者而食之。有飢者蒙袂輯屨貿貿然來。黔敖左奉食，右執飲，曰：「嗟來食。」揚其目而視之，曰：「予唯不食嗟來之食，以至於斯也。」從而謝焉；終不食而死。曾子聞之曰：「微與？其嗟也可去，其謝也可食。」</p>
<p>邾婁定公之時，有弒其父者。有司以告，公瞿然失席曰：「是寡人之罪也。」曰：「寡人嘗學斷斯獄矣。臣弒君，凡在官者殺無赦；子弒父，凡在宮者殺無赦。殺其人，壞其室，洿其宮而瀦焉。蓋君踰月而后舉爵。」</p>
<p>晉獻文子成室，晉大夫發焉。張老曰：「美哉輪焉！美哉奐焉！歌於斯，哭於斯，聚國族於斯。」文子曰：「武也得歌於斯，哭於斯，聚國族於斯，是全要領以從先大夫於九京也。」北面再拜稽首。君子謂之善頌善禱。</p>
<p>仲尼之畜狗死，使子貢埋之，曰：「吾聞之也：「敝帷不弃，為埋馬也；敝蓋不弃，為埋狗也。丘也貧，無蓋；於其封也，亦予之席，毋使其首陷焉。」路馬死，埋之以帷。</p>
<p>季孫之母死，哀公弔焉。曾子與子貢弔焉，閽人為君在，弗內也。曾子與子貢入於其廄而脩容焉。子貢先入，閽人曰：「鄉者已告矣。」曾子後入，閽人辟之。涉內霤，卿大夫皆辟位，公降一等而揖之。君子言之曰：「盡飾之道，斯其行者遠矣。」</p>
<p>陽門之介夫死，司城子罕入而哭之哀。晉人之覘宋者，反報於晉侯曰：「陽門之介夫死，而子罕哭之哀，而民說，殆不可伐也。」孔子聞之曰：「善哉覘國乎！詩云：凡民有喪，扶服救之。雖微晉而已，天下其孰能當之？」</p>
<p>魯莊公之喪，既葬，而絰不入庫門。士大夫既卒哭，麻不入。</p>
<p>孔子之故人曰原壤，其母死，夫子助之沐椁。原壤登木曰：「久矣予之不託於音也。」歌曰：「貍首之班然，執女手之卷然。」夫子為弗聞也者而過之，從者曰：「子未可以已乎？」夫子曰：「丘聞之：「親者毋失其為親也，故者毋失其為故也。」</p>
<p>趙文子與叔譽觀乎九原。文子曰：「死者如可作也，吾誰與歸？」叔譽曰：「其陽處父乎？」文子曰：「行并植於晉國，不沒其身，其知不足稱也。」「其舅犯乎？」文子曰：「見利不顧其君，其仁不足稱也。我則隨武子乎！利其君不忘其身，謀其身不遺其友。」晉人謂文子知人。文子其中退然如不勝衣，其言吶吶然如不出其口。所舉於晉國管庫之士七十有餘家，生不交利，死不屬其子焉。</p>
<p>叔仲皮學子柳。叔仲皮死，其妻魯人也，衣衰而繆絰。叔仲衍以告，請繐衰而環絰，曰：「昔者吾喪姑姊妹亦如斯，末吾禁也。」退，使其妻繐衰而環絰。</p>
<p>成人有其兄死而不為衰者，聞子皐將為成宰，遂為衰。成人曰：「蠶則績而蟹有匡，范則冠而蟬有緌，兄則死而子皐為之衰。」</p>
<p>樂正子春之母死，五日而不食。曰：「吾悔之，自吾母而不得吾情，吾惡乎用吾情！」</p>
<p>歲旱，穆公召縣子而問然，曰：「天久不雨，吾欲暴尫而奚若？」曰：「天久不雨，而暴人之疾子，虐，毋乃不可與！」「然則吾欲暴巫而奚若？」曰：「天則不雨，而望之愚婦人，於以求之，毋乃已疏乎！」「徙市則奚若？」曰：「天子崩，巷市七日；諸侯薨，巷市三日。為之徙市，不亦可乎！」</p>
<p>孔子曰：「衞人之祔也，離之；魯人之祔也，合之，善夫！」</p>
<hr>            
