<span class="style2">三國演義</span>　　<span class="style5">明 ‧ 羅貫中　輯</span>    
<hr>
<h2>第九十九回　諸葛亮大破魏兵　司馬懿入寇西蜀</h2>
<p>蜀漢建興七年，夏四月，孔明兵在祁山，分作三寨，專候魏兵。
    </p>
<p>卻說司馬懿引兵到長安，張郃接見，備言前事。懿令郃為先鋒，戴凌為副將，引十萬兵到祁山，於渭水之南下寨。郭淮、孫禮入寨參見。懿問曰：「汝等曾與蜀兵對陣否？」二人答曰：「未也。」懿曰：「蜀兵千里而來，利在速戰；今來此不戰，必有謀也。隴西諸路，曾有信息否？」淮曰：「已有細作探得各郡十分用心，日夜隄防，並無他事。只有武都、陰平二處，未曾回報。」懿曰：「吾已差人與孔明交戰。汝二人急從小路去救二郡，卻掩在蜀兵之後，彼必自亂矣。」二人受計，引兵五千，從隴西小路來救武都、陰平，就襲蜀兵之後。郭淮於路謂孫禮曰：「仲達比孔明如何？」禮曰：「孔明勝仲達多矣。」淮曰：「孔明雖勝，此一計足顯仲達有過人之智。蜀人如正攻兩郡，我等從後抄到，彼豈不自亂乎？」正言間，忽哨馬來報：「陰平已被王平打破了，武都已被姜維打破了。前離蜀兵不遠。」禮曰：「蜀兵既已打破了城池，如何陳兵於外？必有詐也。不如速退。」郭淮從之。</p>
<p>方傳令教軍退時，忽然一聲炮響，山背後閃出一枝軍馬來，旗上大書：「漢丞相諸葛亮」；中央一輛四輪車，孔明端坐於上；左有關興，右有張苞。孫、郭二人見之，大驚。孔明大笑曰：「郭淮、孫禮休走！司馬懿之計，安能瞞得過吾？他每日令人在前交戰，卻教汝等襲吾軍後。武都、陰平吾已取了。汝二人不早來降，欲驅兵與吾決戰耶？」郭淮、孫禮聽畢，大慌。忽然背後喊殺連天，王平、姜維引兵從後殺來。興、苞二將，又引軍從前面殺來。兩下夾攻，魏兵大敗。郭、孫二人棄馬爬山而走。張苞望見，驟馬趕來；不期連人帶馬，跌入澗內。後軍急忙救起，頭已跌破。孔明令人送回成都養病。</p>
<p>卻說郭、孫二人走脫，回見司馬懿曰：「武都、陰平，二郡已失。孔明伏於要路，前後攻殺，因此大敗，棄馬步行，方得逃回。」懿曰：「非汝等之罪，孔明智在吾先。可再引兵守把雍、郿二城，切勿出戰。吾自有破敵之策。」二人拜辭而去。懿又喚張郃、戴凌分付曰：「今孔明得了武都、陰平，必然撫百姓以安民心，不在營中矣。汝二人各引一萬精兵，今夜起身，抄在蜀兵營後，一齊奮勇殺將過來；吾卻引軍在前布陣，只待蜀兵勢亂，吾大驅人馬，攻殺進去：兩軍併力，可奪蜀寨也。若得此地山勢，破敵何難？」二人受計引兵而去。</p>
<p>戴凌在左，張郃在右，各取小路進發，深入蜀兵之後。三更時分，來到大路，兩軍相遇，合兵一處，卻從蜀兵背後殺來。行不到三十里，前軍不行。張、戴二人自縱馬視之，只見數百輛草車橫截去路。郃曰：「此必有準備。可急取路而回。」纔傳令退軍，只見滿山火光齊明，鼓角大震，伏兵四下皆出，把二人圍住。孔明在祁山上大叫曰：「戴凌、張郃可聽吾言。司馬懿料吾往武都、陰平撫民，不在營中，故令汝二人來劫吾寨，卻中吾之計也。汝二人乃無名下將，吾不殺害，下馬早降！」郃大怒，指孔明而罵曰：「汝乃山野村夫，侵吾大國境界，如何敢發此言！吾若捉住汝時，碎屍萬段！」言訖，縱馬挺鎗，殺上山來。山上矢石如雨。郃不能上山，乃拍馬舞鎗，衝出重圍，無人敢當。蜀兵困戴凌在垓心。郃殺出舊路，不見戴凌，即奮勇翻身又殺入重圍，救出戴凌而回。孔明在山上，見郃在萬軍之中，往來衝突，英勇倍加，乃謂左右曰：「嘗聞張翼德大戰張郃，人皆驚懼。吾今日見之，方知其勇也。若留下此人，必為蜀中之害。吾當除之。」遂收軍還營。</p>
<p>卻說司馬懿引兵布成陣勢，只待蜀兵亂動，一齊攻之。忽見張郃、戴凌狼狽而來，告曰：「孔明先如此隄防，因此大敗而歸。」懿大驚曰：「孔明真神人也！不如且退。」即傳令教大軍盡回本寨，堅守不出。</p>
<p>且說孔明大勝，所得器械馬匹，不計其數，乃引大軍回寨。每日令魏延挑戰，魏兵不出。一連半月，不曾交兵。孔明正在帳中思慮，忽報天子遣侍中費褘齎詔至。孔明接入營中，焚香禮畢，開詔讀曰：</p>
<p>街亭之役，咎由馬謖；而君引愆，深自貶抑。重違君意，聽順所守。前年耀師，馘斬王雙；今歲爰征，郭淮遁走；降集氐羌，復興二郡：威震凶暴，功勳顯然。方今天下騷擾，元惡未梟，君受大任，幹國之重，而久自抑損，非所以光揚洪烈也。今復君丞相，君其勿辭！</p>
<p>孔明聽詔畢，謂費褘曰：「吾國事未成，安可復丞相之職？」堅辭不受。褘曰：「丞相若不受職，拂了天子之意，又冷淡了將士之心；宜且權受。」孔明方纔拜受。褘辭去。</p>
<p>孔明見司馬懿不出，思得一計，傳令教各處皆拔寨而起。當有細作報知司馬懿，說孔明退兵了。懿曰：「孔明必有大謀，不可輕動。」張郃曰：「此必因糧盡而回，如何不追？」懿曰：「吾料孔明上年大收，今又麥熟，糧草豐足；雖然轉運艱難，亦可支吾半載。安肯便走？彼見吾連日不戰，故作此計引誘。可令人遠遠哨之。」軍士探知，回報說：「孔明離此三十里下寨。」懿曰：「吾料孔明果不走。且堅守寨柵，不可輕進。」住了旬日，絕無音信，並不見蜀將來戰。懿再令人哨探，回報說：「蜀兵已起營去了。」懿未信，乃更換衣服，雜在軍中，親自來看，竟見蜀兵又退三十里下寨。懿回營謂張郃曰：「此乃孔明之計也，不可追趕。」又住了旬日，再令人哨探。回報說：「蜀兵又退三十里下寨。」郃曰：「孔明用緩兵之計，漸退漢中，都督何故懷疑，不早追之？郃願往決一戰！」懿曰：「孔明詭計極多，倘有差失，喪吾軍之銳氣。不可輕進。」郃曰：「某去若敗，甘當軍令。」懿曰：「既汝要去，可分兵兩枝。汝引一枝先行，須要奮力死戰。吾隨後接應，以防伏兵。汝次日先進，到半途駐紮，後日交戰，使兵力不乏。」遂分兵已畢。次日，張郃、戴凌引副將數十員，精兵三萬，奮勇先進，到半路下寨。司馬懿留下許多軍馬守寨，只引五千精兵，隨後進發。</p>
<p>原來孔明密令人哨探，見魏兵半路而歇。是夜，孔明喚眾將商議曰：「今魏兵來追，必然死戰，汝等須以一當十，吾以伏兵截其後。非智勇之將，不可當此任。」言畢，以目視魏延。延低頭不語。王平出曰：「某願當之。」孔明曰：「若有失，如何？」平曰：「願當軍令。」孔明歎曰：「王平肯捨身親冒矢石，真忠臣也！雖然如此，奈魏兵分兩枝前後而來，斷吾伏兵在中，平縱然智勇，只可當一頭，豈可分身兩處？須再得一將同去為妙。怎奈軍中再無捨死當先之人！」言未畢，一將出曰：「某願往！」孔明視之，乃張翼也。孔明曰：「張郃乃魏之名將，有萬夫不當之勇，汝非敵手。」翼曰：「若有失事，願獻首於帳下。」孔明曰：「汝既敢去，可與王平各引一萬精兵伏於山谷中；只待魏兵趕上，任他過盡，汝等各引伏兵從後掩殺。若司馬懿隨後趕來，卻分兵兩頭：張翼引一軍當住後隊，王平引一軍截其前隊。兩軍須要死戰。吾自有別計相助。」二人受計引兵而去。孔明又喚姜維、廖化分付曰：「與汝二人一個錦囊，引三千精兵，偃旗息鼓，伏於前山之上。如見魏兵圍住王平、張翼，十分危急，不必去救，只開錦囊看視，自有解危之策。」二人受計引兵而去。又令吳班、吳懿、馬忠、張嶷四將，附耳分付曰：「如來日魏兵到，銳氣正盛，不可便迎，且戰且走。只看關興引兵來掠陣之時，汝等便回軍趕殺。吾自有兵接應。」四將受計引兵而去。又喚關興分付曰：「汝引五千精兵，伏於山谷；只看山上紅旗颭動，卻引兵殺出。」興受計引兵而去。</p>
<p>卻說張郃、戴凌領兵前來，驟如風雨。馬忠、張嶷、吳懿、吳班四將接著，出馬交鋒。張郃大怒，驅兵追殺。蜀兵且戰且走。魏兵追趕約有二十餘里，時值六月天氣，十分炎熱，人馬汗如潑水。走到五十里外，魏兵盡皆氣喘。孔明在山上把紅旗一招，關興引兵殺出。馬忠等四將，一齊引兵掩殺回來。張郃、戴凌死戰不退。忽然喊聲大震，兩路軍殺出，乃王平、張翼也。各奮勇追殺，截其後路。郃大叫眾將曰：「汝等到此，不決一死戰，更待何時！」魏兵奮力衝突，不得脫身。忽然背後鼓角喧天，司馬懿自領精兵殺到。懿指揮眾將，把王平、張翼困在垓心。翼大呼曰：「丞相真神人也！計已算定，必有良謀。吾等當決一死戰！」即分兵兩路：平引一軍截住張郃、戴凌，翼引一軍力當司馬懿。兩頭死戰，叫殺連天。姜維、廖化在山上探望，見魏兵勢大，蜀兵力危，漸漸抵當不住。維謂化曰：「如此危急，可開錦囊看計。」二人拆開視之，內書云：「若司馬懿兵來圍王平、張翼至急，汝二人可分兵兩枝，竟襲司馬懿之營；懿必急退，汝可乘亂攻之。營雖不得，可獲全勝。」二人大喜，即分兵兩路，徑襲司馬懿營中而去。</p>
<p>原來司馬懿亦恐中孔明之計，沿途不住的令人傳報。懿正催戰間，忽流星馬飛報，言蜀兵兩路竟取大寨去了。懿大驚失色，乃謂眾將曰：「吾料孔明有計，汝等不信，勉強追來，卻誤了大事！」即提兵急回。軍心惶惶亂走。張翼隨後掩殺，魏兵大敗。張郃、戴凌見勢孤，亦望山僻小路而走。蜀兵大勝。背後關興引兵接應諸路。司馬懿大敗一陣，奔入寨時，蜀兵已自回去。懿收聚敗軍，責罵諸將曰：「汝等不知兵法，只憑血氣之勇，強欲出戰，致有此敗。今後切不許妄動，再有不遵，決正軍法！」眾將羞慚而退。這一陣，魏軍死者極多，遺棄馬匹器械無數。</p>
<p>卻說孔明收得勝軍馬入寨，又欲起兵進取。忽報有人自成都來，說張苞身死。孔明聞知，放聲大哭，口中吐血，昏絕於地。眾人救醒。孔明自此得病臥床不起。諸將無不感激。</p>
<p>後人有詩歎曰：</p>
<p>悍勇張苞欲建功，可憐天不助英雄！武侯淚向西風灑，為念無人佐鞠躬。</p>
<p>旬日之後，孔明喚董厥、樊建等入帳分付曰：「吾自覺昏沉，不能理事；不如且回漢中養病，再作良圖。汝等切勿走洩：司馬懿若知，必來攻擊。」遂傳號令，教當夜暗暗拔寨，皆回漢中。孔明去了五日，懿方得知，乃長歎曰：「孔明真有神出鬼沒之計，吾不能及也！」於是司馬懿留諸將在寨中，分兵守把各處隘口。懿自班師回。</p>
<p>卻說孔明將大軍屯於漢中，自回成都養病；文武官僚出城迎接，送入丞相府中；後主御駕自來問病，命御醫調治，日漸痊可。</p>
<p>建興八年秋七月，魏都督曹真病可，乃上表說：「蜀兵數次侵界，屢犯中原，若不剿除，後必為患。今時值秋涼，人馬安閒，正當征伐。臣願與司馬懿同領大軍，徑入漢中，殄滅奸黨，以清邊境。」魏主大喜，問侍中劉曄曰：「子丹勸朕伐蜀，如何？」曄奏曰：「大將軍之言是也。今若不剿除，後必為大患。陛下便可行之。」叡點頭。曄出內回家，有眾大臣相探，問曰：「聞天子與公計議興兵伐蜀，此事如何？」曄應曰：「無此事也。蜀有山川之險，非可易圖。空費軍馬之勞，於國無益。」眾官皆默然而出。楊暨入內奏曰：「昨聞劉曄勸陛下伐蜀，今日與眾臣議，又言不可伐，是欺陛下也。陛下何不召而問之？」叡即召劉曄入內問曰：「卿勸朕伐蜀，今又言不可，何也？」曄曰：「臣細詳之，蜀不可伐。」叡大笑。少時，楊暨出內。曄奏曰：「臣昨日勸陛下伐蜀，乃國之大事，豈可妄洩於人？夫兵者，詭道也。事未發切宜秘之。」叡大悟曰：「卿言是也。」自此愈加敬重。旬日內，司馬懿入朝，魏主將曹真表奏之事，逐一言之。懿奏曰：「臣料東吳未敢動兵，今日正可乘此去伐蜀。」叡即拜曹真為大司馬征西大都督，司馬懿為大將軍征西副都督，劉曄為軍師。三人拜辭魏主，引四十萬大兵，前行至長安，徑奔劍閣，來取漢中。其餘郭淮、孫禮等，各取路而行。</p>
<p>漢中人報入成都。此時孔明病好多時，每日操練人馬，習學八陣之法，盡皆精熟，欲取中原；聽得這個消息，遂喚張嶷、王平分付曰：「汝二人先引一千兵去守陳倉故道，以當魏兵；吾卻提大兵便來接應。」二人告曰：「人報魏軍四十萬，詐稱八十萬，聲勢甚大，如何只與一千兵去守隘口？倘魏兵大至，何以拒之？」孔明曰：「吾欲多與，恐士卒辛苦耳。」嶷與平面面相覷，皆不敢去。孔明曰：「若有疏失，非汝等之罪。不必多言，可疾去。」二人又哀告曰：「丞相欲殺某二人，就此請殺，只不敢去。」孔明笑曰：「何其愚也！吾令汝等去，自有主見。吾昨夜仰觀天文，見畢星躔於太陰之分，此月內必有大雨淋漓。魏兵雖有四十萬，安敢深入山險之地？因此不用多軍，決不受害。吾將大軍皆在漢中安居一月，待魏兵退，那時以大兵掩之。以逸待勞，吾十萬之眾可勝魏兵四十萬也。」二人聽畢，方大喜，拜辭而去。孔明隨統大軍出漢中，傳令教各處隘口，預備乾柴草料細糧，俱彀一月人馬支用，以防秋雨；將大軍寬限一月，先給衣食，伺候出征。</p>
<p>卻說曹真、司馬懿同領大軍，徑到陳倉城內，不見一間房屋；尋土人問之，皆言孔明回時放火燒燬。曹真便要從陳倉道進發。懿曰：「不可輕進。我夜觀天文，見畢星躔於太陰之分，此月內必有大雨。若深入重地，或勝則可；倘有疏虞，人馬受苦，要退則難。且宜在城中搭起窩鋪住紮，以防陰雨。」真從其言。未及半月，天雨大降，淋漓不止。陳倉城外，平地水深三尺，軍器盡濕，人不得睡，晝夜不安。大雨連降三十日，馬無糧草，死者無數。軍士怨聲不絕。傳入洛陽，魏主設壇，求晴不得。黃門侍郎王肅上疏曰：</p>
<p>前志有之：「千里饋糧，士有飢色；樵蘇後爨，師不宿飽。」此謂平途之行軍者也。又況於深入險阻，鑿路而行，則其為勞，必相百也。今又加之以霖雨，山坡峻滑，眾逼而不展，糧遠而難繼，實行軍之大忌也。聞曹真發已逾月，而行方半谷，治道功大，戰士悉作：是彼偏得以逸待勞，乃兵家之所憚也。言之前代，則武王伐紂，出關而復還；論之近事，則武、文征權，臨江而不濟：豈非順天知時，通於權變者哉？願陛下念水雨艱劇之故，休息士卒；；後日有釁，乘時用之。所謂悅以犯難，民忘其死者也。</p>
<p>魏主覽表，正在猶豫。楊阜、華歆亦上疏諫。魏主即下詔，遣使詔曹真、司馬懿還朝。</p>
<p>卻說曹真與司馬懿商議曰：「今連陰三十日，軍無戰心，各有思歸之意，如何禁止？」懿曰：「不如且回。」真曰：「倘孔明追來，怎生退之？」懿曰：「先伏兩軍斷後，方可回兵。」正議間，忽使命來召。二人遂將大軍前隊作後隊，後隊作前隊，徐徐而退。</p>
<p>卻說孔明計算一月秋雨，天氣未晴，自提一軍屯於城固，又傳令教大軍會於赤坡駐紮。孔明升帳喚眾將言曰：「吾料魏兵必走，魏主必下詔來取曹真、司馬懿兵回。吾若追之，必有準備；不如任他且去，再作良圖。」忽王平令人報來，說魏兵已回。孔明分付來人，傳與王平，不可追襲，吾自有破魏兵之策。</p>
<p>正是：魏兵縱使能埋伏，漢相原來不肯追。未知孔明怎生破魏，且看下文分解。</p>
<hr>
  