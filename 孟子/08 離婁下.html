<h5>孟子</h5>　　　<span class="style11">離婁下</span>
<hr>
<p>孟子曰：「舜生於諸馮，遷於負夏，卒於鳴條，東夷之人也。文王生於岐周，卒於畢郢，西夷之人也。地之相去也，千有餘里；世之相後也，千有餘歲。得志行乎中國，若合符節。先聖後聖，其揆一也。」</p>
<p>子產聽鄭國之政，以其乘輿濟人於溱、洧。孟子曰：「惠而不知為政，歲十一月徒杠成，十二月輿梁成，民未病涉也。君子平其政，行辟人可也；焉得人人而濟之？故為政者，每人而悅之，日亦不足矣。」</p>
<p>孟子告齊宣王曰：「君之視臣如手足，則臣視君如腹心；君之視臣如犬馬，則臣視君如國人；君之視臣如土芥，則臣視君如寇讎。」</p>
<p>王曰：「禮，為舊君有服。何如斯可為服矣？」</p>
<p>曰：「諫行言聽，膏澤下於民；有故而去，則使人導之出疆，又先於其所往；去三年不反，然後收其田舍。此之謂三有禮焉。如此則為之服矣。今也為臣，諫則不行，言則不聽，膏澤不下於民；有故而去，則君搏執之，又極之於其所往；去之日，遂收其田舍。此之謂寇讎。寇讎何服之有？」</p>
<p>孟子曰：「無罪而殺士，則大夫可以去；無罪而戮民，則士可以徙。」</p>
<p>孟子曰：「君仁莫不仁，君義莫不義。」</p>
<p>孟子曰：「非禮之禮，非義之義，大人弗為。」</p>
<p>孟子曰：「中也養不中，才也養不才，故人樂有賢父兄也。如中也弃不中，才也弃不才，則賢不肖之相去，其間不能以寸。」</p>
<p>孟子曰：「人有不為也，而後可以有為。」</p>
<p>孟子曰：「言人之不善，當如後患何？」</p>
<p>孟子曰：「仲尼不為已甚者。」</p>
<p>孟子曰：「大人者，言不必信，行不必果，惟義所在。」</p>
<p>孟子曰：「大人者，不失其赤子之心者也。」</p>
<p>孟子曰：「養生者，不足以當大事，惟送死可以當大事。」</p>
<p>孟子曰：「君子深造之以道，欲其自得之也。自得之則居之安，居之安則資之深，資之深則取之左右逢其原。故君子欲其自得之也。」</p>
<p>孟子曰：「博學而詳說之，將以反說約也。」</p>
<p>孟子曰：「以善服人者，未有能服人者也。以善養人，然後能服天下。天下不心服而王者，未之有也。」</p>
<p>孟子曰：「言無實，不祥。不祥之實，蔽賢者當之。」</p>
<p>徐子曰：「仲尼亟稱於水曰：『水哉！水哉！』何取於水也？」</p>
<p>孟子曰：「源泉混混，不舍晝夜，盈科而後進，放乎四海；有本者如是，是之取爾。茍為無本，七、八月之間雨集，溝澮皆盈；其涸也，可立而待也。故聲聞過情，君子恥之。」</p>
<p>孟子曰：「人之所以異於禽獸者幾希，庶民去之，君子存之。舜明於庶物，察於人倫；由仁義行，非行仁義也。」</p>
<p>孟子曰：「禹惡旨酒而好善言。湯執中，立賢無方。文王視民如傷，望道而未之見。武王不泄邇，不忘逺。周公思兼三王，以施四事。其有不合者，仰而思之，夜以繼日；幸而得之，坐以待旦。」</p>
<p>孟子曰：「王者之迹熄而《詩》亡，《詩》亡然後《春秋》作。晉之《乘》、楚之《檮杌》、魯之《春秋》，一也。其事則齊桓、晉文，其文則史。孔子曰：『其義則丘竊取之矣。』」</p>
<p>孟子曰：「君子之澤，五世而斬；小人之澤，五世而斬。予未得為孔子徒也，予私淑諸人也。」</p>
<p>孟子曰：「可以取，可以無取，取傷廉。可以與，可以無與，與傷惠。可以死，可以無死，死傷勇。」</p>
<p>逢蒙學射於羿，盡羿之道，思天下惟羿為愈己，於是殺羿。孟子曰：「是亦羿有罪焉。」公明儀曰：「宜若無罪焉？」曰：「薄乎云爾，惡得無罪？鄭人使子濯孺子侵衛，衛使庾公之斯追之。子濯孺子曰：『今日我疾作，不可以執弓，吾死矣夫！』問其僕曰：『追我者誰也？』其僕曰：『庾公之斯也。』曰：『吾生矣。』其僕曰：『庾公之斯，衛之善射者也，夫子曰「吾生」，何謂也？』曰：『庾公之斯學射於尹公之他，尹公之他學射於我。夫尹公之他，端人也，其取友必端矣。』庾公之斯至，曰：『夫子何為不執弓？』曰：『今日我疾作，不可以執弓。』曰：『小人學射於尹公之他，尹公之他學射於夫子。我不忍以夫子之道，反害夫子。雖然，今日之事，君事也，我不敢廢。』抽矢叩輪，去其金、發乘矢而後反。」</p>
<p>孟子曰：「西子蒙不潔，則人皆掩鼻而過之。雖有惡人，齋戒沐浴，則可以祀上帝。」</p>
<p>孟子曰：「天下之言性也，則故而已矣。故者，以利為本。所惡於智者，為其鑿也。如智者，若禹之行水也，則無惡於智矣。禹之行水也，行其所無事也。如智者亦行其所無事，則智亦大矣。天之高也，星辰之逺也，茍求其故，千歲之日至，可坐而致也。」</p>
<p>公行子有子之喪，右師往弔。入門，有進而與右師言者，有就右師之位而與右師言者。孟子不與右師言，右師不悅曰：「諸君子皆與驩言，孟子獨不與驩言，是簡驩也。」</p>
<p>孟子聞之，曰：「禮：朝庭不歷位而相與言，不踰階而相揖也。我欲行禮，子敖以我為簡，不亦異乎？」</p>
<p>孟子曰：「君子所以異於人者，以其存心也。君子以仁存心，以禮存心。仁者愛人，有禮者敬人。愛人者，人常愛之；敬人者，人常敬之。有人於此，其待我以橫逆，則君子必自反也：『我必不仁也，必無禮也，此物奚宜至哉？』其自反而仁矣，自反而有禮矣。其橫逆由是也，君子必自反也：『我必不忠。』自反而忠矣。其橫逆由是也，君子曰：『此亦妄人也已矣。如此則與禽獸奚擇哉？於禽獸又何難焉？』是故君子有終身之憂，無一朝之患也。乃若所憂則有之。舜人也，我亦人也；舜為法於天下，可傳於後世，我由未免為鄉人也，是則可憂也。憂之如何？如舜而已矣。若夫君子所患則亡矣。非仁無為也，非禮無行也。如有一朝之患，則君子不患矣。」</p>
<p>禹、稷當平世，三過其門而不入，孔子賢之。顏子當亂世，居於陋巷，一簞食，一瓢飲，人不堪其憂，顏子不改其樂，孔子賢之。</p>
<p>孟子曰：「禹、稷、顏回同道。禹思天下有溺者，由己溺之也；稷思天下有飢者，由己飢之也。是以如是其急也。禹、稷、顏子易地則皆然。今有同室之人鬭者，救之，雖被髪纓冠而救之，可也。鄉鄰有鬭者，被髪纓冠而往救之，則惑也，雖閉戶可也。」</p>
<p>公都子曰：「匡章，通國皆稱不孝焉。夫子與之游，又從而禮貌之，敢問何也？」</p>
<p>孟子曰：「世俗所謂不孝者五：惰其四支，不顧父母之養，一不孝也；博弈、好飲酒，不顧父母之養，二不孝也；好貨財、私妻子，不顧父母之養，三不孝也；從耳目之欲，以為父母戮，四不孝也；好勇鬭狠，以危父母，五不孝也。章子有一於是乎？夫章子，子父責善而不相遇也。責善，朋友之道也。父子責善，賊恩之大者。夫章子豈不欲有夫妻子母之屬哉？為得罪於父，不得近；出妻屏子，終身不養焉。其設心以為不若是，是則罪之大者。是則章子已矣。」</p>
<p>曾子居武城，有越寇。或曰：「寇至，盍去諸？」</p>
<p>曰：「無寓人於我室，毀傷其薪木。」寇退，則曰：「脩我牆屋，我將反。」</p>
<p>寇退，曾子反。左右曰：「待先生如此其忠且敬也，寇至則先去以為民望，寇退則反，殆於不可！」</p>
<p>沈猶行曰：「是非汝所知也。昔沈猶有負芻之禍，從先生者七十人，未有與焉。」</p>
<p>子思居於衛，有齊寇。或曰：「寇至，盍去諸？」</p>
<p>子思曰：「如伋去，君誰與守？」</p>
<p>孟子曰：「曾子、子思同道。曾子師也，父兄也；子思臣也，微也。曾子、子思易地則皆然。」</p>
<p>儲子曰：「王使人瞷夫子，果有以異於人乎？」</p>
<p>孟子曰：「何以異於人哉？堯舜與人同耳。」</p>
<p>齊人有一妻一妾而處室者，其良人出，則必饜酒肉而後反。其妻問其所與飲食者，則盡富貴也。其妻告其妾曰：「良人出，則必饜酒肉而後。反問其與飲食者，盡富貴也；而未甞有顯者來。吾將瞷良人之所之也。」</p>
<p>蚤起，施從良人之所之。徧國中無與立談者。卒之東郭墦間之祭者，乞其餘；不足，又顧而之他──此其為饜足之道也！</p>
<p>其妻歸，告其妾曰：「良人者，所仰望而終身也。今若此！」與其妾訕其良人而相泣於中庭。而良人未之知也，施施從外來，驕其妻妾。</p>
<p>由君子觀之，則人之所以求富貴利達者，其妻妾不羞也而不相泣者，幾希矣！
  </p><hr>  