<h5>孟子</h5>　　　<span class="style11">盡心上</span>
<hr>
<p>孟子曰：「盡其心者，知其性也。知其性，則知天矣。存其心，養其性，所以事天也。殀壽不貳，修身以俟之，所以立命也。」</p>
<p>孟子曰：「莫非命也，順受其正。是故知命者，不立乎巖墻之下。盡其道而死者，正命也。桎梏死者，非正命也。」</p>
<p>孟子曰：「『求則得之，舍則失之』，是求有益於得也，求在我者也。『求之有道，得之有命』，是求無益於得也，求在外者也。」</p>
<p>孟子曰：「萬物皆備於我矣，反身而誠，樂莫大焉。強恕而行，求仁莫近焉。」</p>
<p>孟子曰：「行之而不著焉，習矣而不察焉，終身由之而不知其道者，衆也。」</p>
<p>孟子曰：「人不可以無恥。無恥之恥，無恥矣。」
  </p>
<p>孟子曰：「恥之於人大矣。為機變之巧者，無所用恥焉。不恥不若人，何若人有？」　</p>
<p>孟子曰：「古之賢王，好善而忘勢。古之賢士，何獨不然？樂其道而忘人之勢。故王公不致敬盡禮，則不得亟見之。見且由不得亟，而況得而臣之乎？」</p>
<p>孟子謂宋句踐曰：「子好游乎？吾語子游：人知之亦囂囂，人不知亦囂囂。」</p>
<p>曰：「何如斯可以囂囂矣？」</p>
<p>曰：「尊德樂義，則可以囂囂矣。故士窮不失義，達不離道。窮不失義，故士得己焉。達不離道，故民不失望焉。古之人，得志，澤加於民；不得志，修身見於世。窮則獨善其身；達則兼善天下。」</p>
<p>孟子曰：「待文王而後興者，凡民也。若夫豪杰之士，雖無文王猶興。」</p>
<p>孟子曰：「附之以韓魏之家，如其自視欿然，則過人逺矣。」</p>
<p>孟子曰：「以佚道使民，雖勞不怨。以生道殺民，雖死不怨殺者。」</p>
<p>孟子曰：「霸者之民，驩虞如也；王者之民，皡皡如也。殺之而不怨，利之而不庸，民日遷善而不知為之者。夫君子所過者化，所存者神，上下與天地同流，豈曰小補之哉？」</p>
<p>孟子曰：「仁言，不如仁聲之入人深也。善政，不如善教之得民也。善政民畏之；善教民愛之。善政得民財；善教得民心。」</p>
<p>孟子曰：「人之所不學而能者，其良能也。所不慮而知者，其良知也。孩提之童，無不知愛其親者，及其長也，無不知敬其兄也。親親，仁也。敬長，義也。無他，達之天下也。」</p>
<p>孟子曰：「舜之居深山之中，與木石居，與鹿豕游，其所以異於深山之野人者幾希。及其聞一善言，見一善行，若決江河，沛然莫之能御也。」</p>
<p>孟子曰：「無為其所不為，無欲其所不欲，如此而已矣。」</p>
<p>孟子曰：「人之有德慧術知者，恒存乎疢疾。獨孤臣孽子，其操心也危，其慮患也深，故達。」</p>
<p>孟子曰：「有事君人者，事是君，則為容悅者也。有安社稷臣者，以安社稷為悅者也。有天民者，達可行於天下而後行之者也。有大人者，正己而物正者也。」</p>
<p>孟子曰：「君子有三樂，而王天下不與存焉。父母俱存，兄弟無故，一樂也。仰不愧於天，俯不怍於人，二樂也。得天下英才而教育之，三樂也。君子有三樂，而王天下不與存焉。」</p>
<p>孟子曰：「廣土衆民，君子欲之，所樂不存焉。中天下而立，定四海之民，君子樂之，所性不存焉。君子所性，雖大行不加焉，雖窮居不損焉，分定故也。君子所性，仁義禮智根於心。其生色也，睟然見於面、盎於背。施於四體，四體不言而喻。」</p>
<p>孟子曰：「伯夷辟紂，居北海之濵，聞文王作興，曰：『盍歸乎來！吾聞西伯善養老者。』太公辟紂，居東海之濵，聞文王作興，曰：『盍歸乎來！吾聞西伯善養老者。』天下有善養老，則仁人以為己歸矣。五畝之宅，樹墻下以桑，匹婦蠶之，則老者足以衣帛矣。五母雞，二母彘，無失其時，老者足以無失肉矣。百畝之田，匹夫耕之，八口之家，足以無飢矣。所謂西伯善養老者，制其田里，教之樹畜，導其妻子，使養其老。五十非帛不煖，七十非肉不飽。不煖不飽，謂之凍餒。文王之民，無凍餒之老者，此之謂也。」</p>
<p>孟子曰：「易其田疇，薄其稅斂，民可使富也。食之以時，用之以禮，財不可勝用也。民非水火不生活，昬暮叩人之門戶，求水火，無弗與者，至足矣。聖人治天下，使有菽粟如水火。菽粟如水火，而民焉有不仁者乎！」</p>
<p>孟子曰：「孔子登東山而小魯，登泰山而小天下。故觀於海者難為水；游於聖人之門者難為言。觀水有術，必觀其瀾。日月有明，容光必照焉。流水之為物也，不盈科不行；君子之志於道也，不成章不達。」</p>
<p>孟子曰：「雞鳴而起，孳孳為善者，舜之徒也。雞鳴而起，孳孳為利者，跖之徒也。欲知舜與跖之分，無他，利與善之間也。」</p>
<p>孟子曰：「楊子取『為我』，拔一毛而利天下，不為也。墨子『兼愛』，摩頂放踵利天下，為之。子莫『執中』，執中為近之。執中無權，猶執一也。所惡執一者，為其賊道也，舉一而廢百也。」</p>
<p>孟子曰：「飢者甘食，渴者甘飲，是未得飲食之正也，飢渴害之也。豈惟口腹有飢渴之害？人心亦皆有害。人能無以飢渴之害為心害，則不及人不為憂矣。」</p>
<p>孟子曰：「柳下惠不以三公易其介。」</p>
<p>孟子曰：「有為者，辟若掘井──掘井九軔而不及泉，猶為棄井也。」</p>
<p>孟子曰：「堯舜，性之也；湯武，身之也；五霸，假之也。久假而不歸，惡知其非有也？」</p>
<p>公孫丑曰：「伊尹曰：『予不狎于不順。』放太甲于桐，民大悅；太甲賢，又反之，民大悅。賢者之為人臣也，其君不賢，則固可放與？」</p>
<p>孟子曰：「有伊尹之志，則可；無伊尹之志，則篡也。」</p>
<p>公孫丑曰：「《詩》曰：『不素餐兮。』君子之不耕而食，何也？」</p>
<p>孟子曰：「君子居是國也，其君用之，則安富尊榮；其子弟從之，則孝弟忠信。『不素餐兮』，孰大於是？」</p>
<p>王子墊問曰：「士何事？」</p>
<p>孟子曰：「尚志。」</p>
<p>曰：「何謂尚志？」</p>
<p>曰：「仁義而已矣。殺一無罪，非仁也；非其有而取之，非義也。居惡在？仁是也。路惡在？義是也。居仁由義，大人之事備矣。」</p>
<p>孟子曰：「仲子，不義與之齊國而弗受，人皆信之，是舍簞食豆羹之義也。人莫大焉亡親戚、君臣、上下。以其小者，信其大者，奚可哉？」</p>
<p>桃應問曰：「舜為天子，皐陶為士，瞽瞍殺人，則如之何？」</p>
<p>孟子曰：「執之而已矣。」</p>
<p>「然則舜不禁與？」</p>
<p>曰：「夫舜惡得而禁之？夫有所受之也。」</p>
<p>「然則舜如之何？」</p>
<p>曰：「舜視棄天下，猶棄敝蹝也。竊負而逃，遵海濵而處，終身欣然，樂而忘天下。」</p>
<p>孟子自范之齊，望見齊王之子，喟然嘆曰：「居移氣，養移體，大哉居乎！夫非盡人之子與？」孟子曰：「王子宮室、車馬、衣服多與人同，而王子若彼者，其居使之然也。況居天下之廣居者乎？魯君之宋，呼於垤澤之門。守者曰：『此非吾君也，何其聲之似我君也？』此無他，居相似也。」</p>
<p>孟子曰：「食而弗愛，豕交之也。愛而不敬，獸畜之也。恭敬者，幣之未將者也。恭敬而無實，君子不可虛拘。」</p>
<p>孟子曰：「形色，天性也。惟聖人然後可以踐形。」</p>
<p>齊宣王欲短喪。公孫丑曰：「為朞之喪，猶愈於已乎？」</p>
<p>孟子曰：「是猶或紾其兄之臂，子謂之『姑徐徐』云爾。亦教之孝弟而已矣。」</p>
<p>王子有其母死者，其傅為之請數月之喪。公孫丑曰：「若此者何如也？」</p>
<p>曰：「是欲終之而不可得也，雖加一日愈於已。謂夫莫之禁而弗為者也。」</p>
<p>孟子曰：「君子之所以教者五：有如時雨化之者，有成德者，有達財者，有荅問者，有私淑艾者。此五者，君子之所以教也。」</p>
<p>公孫丑曰：「道則高矣、美矣，宜若登天然，似不可及也。何不使彼為可幾及而日孳孳也？」</p>
<p>孟子曰：「大匠不為拙工改廢繩墨；羿不為拙射變其彀率。君子引而不發，躍如也。中道而立，能者從之。」</p>
<p>孟子曰：「天下有道，以道殉身；天下無道，以身殉道。未聞以道殉乎人者也。」</p>
<p>公都子曰：「滕更之在門也，若在所禮，而不荅，何也？」</p>
<p>孟子曰：「挾貴而問，挾賢而問，挾長而問，挾有勳勞而問，挾故而問，皆所不荅也。滕更有二焉。」</p>
<p>孟子曰：「於不可已而已者，無所不已。於所厚者薄，無所不薄也。其進銳者，其退速。」</p>
<p>孟子曰：「君子之於物也，愛之而弗仁；於民也，仁之而弗親。親親而仁民，仁民而愛物。」</p>
<p>孟子曰：「知者無不知也，當務之為急；仁者無不愛也，急親賢之為務。堯舜之知而不遍物，急先務也。堯舜之仁不遍愛人，急親賢也。不能三年之喪，而緦小功之察：放飯流歠，而問無齒決：是之謂不知務。」</p>
<hr>  
