<h2>梁惠王下</h2>
<p>莊暴見孟子曰：「暴見於王，王語暴以好樂，暴未有以對也。」</p>
<p>曰：「好樂何如？」</p>
<p>孟子曰：「王之好樂甚，則齊國其庶幾乎！」</p>
<p>他日，見於王曰：「王甞語莊子以好樂，有諸？」</p>
<p>王變乎色曰：「寡人非能好先王之樂也，直好世俗之樂耳。」</p>
<p>曰：「王之好樂甚，則齊其庶幾乎！今之樂，猶古之樂也。」</p>
<p>曰：「可得聞與？」</p>
<p>曰：「獨樂樂，與人樂樂，孰樂？」</p>
<p>曰：「不若與人。」</p>
<p>曰：「與少樂樂，與衆樂樂，孰樂？」</p>
<p>曰：「不若與衆。」</p>
<p>「臣請為王言樂：今王鼓樂於此，百姓聞王鐘鼓之聲、管龠之音，舉疾首蹙頞而相告，曰：『吾王之好鼓樂，夫何使我至於此極也？父子不相見，兄弟妻子離散。』今王田獵於此，百姓聞王車馬之音，見羽旄之美，舉疾首蹙頞而相告曰：『吾王之好田獵，夫何使我至於此極也？父子不相見，兄弟妻子離散。』此無他，不與民同樂也。今王鼓樂於此，百姓聞王鐘鼓之聲、管龠之音，舉欣欣然有喜色而相告曰：『吾王庶幾無疾病與？何以能鼓樂也？』今王田獵於此，百姓聞王車馬之音，見羽旄之美，舉欣欣然有喜色而相告曰：『吾王庶幾無疾病與？何以能田獵也？』此無他，與民同樂也。今王與百姓同樂，則王矣。」</p>
<p>齊宣王問曰：「文王之囿，方七十里，有諸？」</p>
<p>孟子對曰：「於傳有之。」</p>
<p>曰：「若是其大乎？」</p>
<p>曰：「民猶以為小也。」</p>
<p>曰：「寡人之囿，方四十里，民猶以為大，何也？」</p>
<p>曰：「文王之囿方七十里，芻蕘者往焉，雉兔者往焉。與民同之，民以為小，不亦宜乎！臣始至於境，問國之大禁，然後敢入，臣聞郊關之內，有囿方四十里，殺其麋鹿者如殺人之罪。則是方四十里為阱於國中，民以為大，不亦宜乎！」</p>
<p>齊宣王問曰：「交鄰國有道乎？」</p>
<p>孟子對曰：「有。惟仁者為能以大事小，是故湯事葛，文王事昆夷。惟智者為能以小事大，故大王事獯鬻，句踐事吳。以大事小者，樂天者也；以小事大者，畏天者也。樂天者保天下，畏天者保其國。《詩》云：『畏天之威，于時保之。』」</p>
<p>王曰：「大哉言矣！寡人有疾，寡人好勇。」</p>
<p>對曰：「王請無好小勇。夫撫劍疾視曰：『彼惡敢當我哉！』此匹夫之勇，敵一人者也。王請大之。《詩》云：『王赫斯怒，爰整其旅，以遏徂莒，以篤周祜，以對于天下』，此文王之勇也。文王一怒而安天下之民。《書》曰：『天降下民，作之君，作之師，惟曰其助上帝，寵之四方。有罪無罪惟我在，天下曷敢有越厥志？』一人衡行於天下，武王恥之，此武王之勇也。而武王亦一怒而安天下之民。今王亦一怒而安天下之民，民惟恐王之不好勇也。」</p>
<p>齊宣王見孟子於雪宮。王曰：「賢者亦有此樂乎？」</p>
<p>孟子對曰：「有。人不得則非其上矣。不得而非其上者非也，為民上而不與民同樂者亦非也。樂民之樂者，民亦樂其樂；憂民之憂者，民亦憂其憂。樂以天下，憂以天下，然而不王者，未之有也。昔者齊景公問於晏子曰：『吾欲觀於轉附、朝儛，遵海而南，放於瑯邪，吾何脩而可以比於先王觀也？』晏子對曰：『善哉問也！天子適諸侯曰巡狩，巡狩者巡所守也。諸侯朝於天子曰述職，述職者述所職也。無非事者。春省耕而補不足；秋省斂而助不給。夏諺曰：「吾王不游，吾何以休？吾王不豫，吾何以助？」一游一豫，為諸侯度。』今也不然：師行而糧食；飢者弗食，勞者弗息。睊睊胥讒，民乃作慝。方命虐民；飲食若流；流連荒亡，為諸侯憂。從流下而忘反謂之流，從流上而忘反謂之連，從獸無厭謂之荒，樂酒無厭謂之亡。先王無流連之樂、荒亡之行。惟君所行也。』景公說，大戒於國，出舍於郊。於是始興發補不足。召大師曰：『為我作君臣相說之樂。』蓋《徵招》、《角招》是也。其詩曰：『畜君何尤？』畜君者，好君也。」</p>
<p>齊宣王問曰：「人皆謂我毀明堂，毀諸？已乎？」</p>
<p>孟子對曰：「夫明堂者，王者之堂也。王欲行王政，則勿毀之矣。」</p>
<p>王曰：「王政可得聞與？」</p>
<p>對曰：「昔者文王之治岐也，耕者九一，仕者世祿，關市譏而不征，澤梁無禁。罪人不孥。老而無妻曰鰥，老而無夫曰寡，老而無子曰獨，幼而無父曰孤，此四者天下之窮民而無告者。文王發政施仁，必先斯四者。《詩》云：『哿矣富人，哀此煢獨。』」</p>
<p>王曰：「善哉言乎！」</p>
<p>曰：「王如善之，則何為不行？」</p>
<p>王曰：「寡人有疾，寡人好貨。」</p>
<p>對曰：「昔者公劉好貨。《詩》云：『乃積乃倉，乃裹餱糧，于橐于囊，思戢用光；弓矢斯張，干戈戚揚，爰方啟行。』故居者有積倉，行者有裹囊也，然後可以爰方啟行。王如好貨，與百姓同之，於王何有？」</p>
<p>王曰：「寡人有疾，寡人好色。」</p>
<p>對曰：「昔者太王好色，愛厥妃。《詩》云：『古公亶父，來朝走馬，率西水滸，至于岐下；爰及姜女，聿來胥宇。』當是時也，內無怨女，外無曠夫。王如好色，與百姓同之，於王何有？」</p>
<p>孟子謂齊宣王曰：「王之臣有托其妻子於其友而之楚游者，比其反也，則凍餒其妻子，則如之何？」</p>
<p>王曰：「棄之。」</p>
<p>曰：「士師不能治士，則如之何？」</p>
<p>王曰：「已之。」</p>
<p>曰：「四境之內不治，則如之何？」</p>
<p>王顧左右而言他。</p>
<p>孟子見齊宣王曰：「所謂故國者，非謂有喬木之謂也，有世臣之謂也。王無親臣矣，昔者所進，今日不知其亡也。」</p>
<p>王曰：「吾何以識其不才而舍之？」</p>
<p>曰：「國君進賢如不得已，將使卑踰尊，疏踰戚，可不慎與？左右皆曰賢，未可也；諸大夫皆曰賢，未可也；國人皆曰賢，然後察之；見賢焉，然後用之。左右皆曰不可，勿聽；諸大夫皆曰不可，勿聽；國人皆曰不可，然後察之；見不可焉，然後去之。左右皆曰可殺，勿聽；諸大夫皆曰可殺，勿聽；國人皆曰可殺，然後察之；見可殺焉，然後殺之。故曰國人殺之也。如此，然後可以為民父母。」</p>
<p>齊宣王問曰：「湯放桀，武王伐紂，有諸？」</p>
<p>孟子對曰：「於傳有之。」</p>
<p>曰：「臣弒其君，可乎？」</p>
<p>曰：「賊仁者，謂之賊；賊義者，謂之殘。殘賊之人，謂之一夫。聞誅一夫紂矣，未聞弒君也。」</p>
<p>孟子謂齊宣王曰：「為巨室，則必使工師求大木。工師得大木，則王喜，以為能勝其任也。匠人斵而小之，則王怒，以為不勝其任矣。夫人幼而學之，壯而欲行之；王曰『姑舍女所學而從我』，則何如？今有璞玉於此，雖萬鎰，必使玉人雕琢之；至於治國家，則曰『姑舍女所學而從我』，則何以異於教玉人雕琢玉哉？」</p>
<p>齊人伐燕，勝之。宣王問曰：「或謂寡人勿取，或謂寡人取之。以萬乘之國伐萬乘之國，五旬而舉之，人力不至於此。不取，必有天殃。取之何如？」</p>
<p>孟子對曰：「取之而燕民悅，則取之；古之人有行之者，武王是也。取之而燕民不悅，則勿取；古之人有行之者，文王是也。以萬乘之國伐萬乘之國，簞食壺漿以迎王師，豈有它哉？避水火也。如水益深，如火益熱，亦運而已矣。」</p>
<p>齊人伐燕，取之。諸侯將謀救燕。宣王曰：「諸侯多謀伐寡人者，何以待之？」</p>
<p>孟子對曰：「臣聞七十里為政於天下者，湯是也。未聞以千里畏人者也。《書》曰：『湯一征，自葛始。』天下信之。『東面而征，西夷怨；南面而征，北狄怨。曰：奚為後我？』民望之，若大旱之望云霓也。歸市者不止，耕者不變。誅其君而弔其民，若時雨降。民大悅。《書》曰：『徯我后，后來其蘇。』今燕虐其民，王往而征之，民以為將拯己於水火之中也，簞食壺漿以迎王師。若殺其父兄，系累其子弟，毀其宗廟，遷其重器，如之何其可也？天下固畏齊之彊也，今又倍地而不行仁政，是動天下之兵也。王速出令，反其旄倪，止其重器；謀於燕衆，置君而後去之，則猶可及止也。」</p>
<p>鄒與魯閧，穆公問曰：「吾有司死者三十三人，而民莫之死也。誅之，則不可勝誅；不誅，則疾視其長上之死而不救。如之何則可也？」</p>
<p>孟子對曰：「凶年饑歲，君之民老弱轉乎溝壑，壯者散而之四方者幾千人矣；而君之倉廩實、府庫充，有司莫以告，是上慢而殘下也。曾子曰：『戒之戒之！出乎爾者，反乎爾者也。』夫民今而後得反之也，君無尤焉！君行仁政，斯民親其上、死其長矣。」</p>
<p>滕文公問曰：「滕，小國也，間於齊、楚，事齊乎？事楚乎？」</p>
<p>孟子對曰：「是謀非吾所能及也。無已，則有一焉：鑿斯池也，筑斯城也，與民守之。效死而民弗去，則是可為也。」</p>
<p>滕文公問曰：「齊人將筑薛，吾甚恐。如之何則可？」</p>
<p>孟子對曰：「昔者大王居邠，狄人侵之，去之岐山之下居焉。非擇而取之，不得已也。茍為善，後世子孫必有王者矣。君子創業垂統，為可繼也；若夫成功，則天也。君如彼何哉？強為善而已矣。」</p>
<p>滕文公問曰：「滕，小國也，竭力以事大國，則不得免焉，如之何則可？」</p>
<p>孟子對曰：「昔者大王居邠，狄人侵之，事之以皮幣，不得免焉，事之以犬馬，不得免焉，事之以珠玉，不得免焉。乃屬其耆老而告之曰：『狄人之所欲者，吾土地也。吾聞之也，君子不以其所以養人者害人。二三子何患乎無君？我將去之。』去邠，踰梁山，邑于岐山之下居焉。邠人曰：『仁人也，不可失也。』從之者如歸市。或曰：『世守也，非身之所能為也，效死勿去。』君請擇於斯二者。」</p>
<p>魯平公將出，嬖人臧倉者請曰：「他日君出，則必命有司所之。今乘輿已駕矣，有司未知所之，敢請。」</p>
<p>公曰：「將見孟子。」</p>
<p>曰：「何哉君所為輕身以先於匹夫者？以為賢乎？禮義由賢者出，而孟子之後喪踰前喪。君無見焉！」</p>
<p>公曰：「諾。」</p>
<p>樂正子入見，曰：「君奚為不見孟軻也？」</p>
<p>曰：「或告寡人曰：『孟子之後喪踰前喪』，是以不往見也。」</p>
<p>曰：「何哉君所謂踰者？前以士，後以大夫；前以三鼎，而後以五鼎與？」</p>
<p>曰：「否。謂棺槨衣衾之美也。」</p>
<p>曰：「非所謂踰也，貧富不同也。」</p>
<p>樂正子見孟子，曰：「克告於君，君為來見也。嬖人有臧倉者沮君，君是以不果來也。」</p>
<p>曰：「行或使之，止或尼之，行止非人所能也。吾之不遇魯侯，天也。臧氏之子，焉能使予不遇哉？」</p>