<h5>孟子</h5>　　　<span class="style11">公孫丑下</span>
<hr>
<p>孟子曰：「天時不如地利，地利不如人和。三里之城，七里之郭，環而攻之而不勝；夫環而攻之，必有得天時者矣，然而不勝者，是天時不如地利也。城非不高也，池非不深也，兵革非不堅利也，米粟非不多也，委而去之，是地利不如人和也。故曰：域民不以封疆之界，固國不以山谿之險，威天下不以兵革之利。得道者多助，失道者寡助。寡助之至，親戚畔之；多助之至，天下順之。以天下之所順，攻親戚之所畔，故君子有不戰，戰必勝矣。」</p>
<p>孟子將朝王。王使人來曰：「寡人如就見者也，有寒疾，不可以風；朝將視朝，不識可使寡人得見乎？」</p>
<p>對曰：「不幸而有疾，不能造朝。」</p>
<p>明日出弔於東郭氏。公孫丑曰：「昔者辭以病，今日弔，或者不可乎？」</p>
<p>曰：「昔者疾，今日愈，如之何不弔？」</p>
<p>王使人問疾，醫來。孟仲子對曰：「昔者有王命，有采薪之憂，不能造朝。今病小愈，趨造於朝；我不識能至否乎？」</p>
<p>使數人要於路曰：「請必無歸，而造於朝。」</p>
<p>不得已而之景丑氏宿焉。</p>
<p>景子曰：「內則父子，外則君臣，人之大倫也。父子主恩，君臣主敬。丑見王之敬子也，未見所以敬王也。」</p>
<p>曰：「惡！是何言也！齊人無以仁義與王言者，豈以仁義為不美也？其心曰『是何足與言仁義也』云爾，則不敬莫大乎是。我非堯舜之道不敢以陳於王前，故齊人莫如我敬王也。」</p>
<p>景子曰：「否，非此之謂也。《禮》曰：『父召無諾；君命召，不俟駕。』固將朝也，聞王命而遂不果，宜與夫禮若不相似然。」</p>
<p>曰：「豈謂是與？曾子曰：『晉楚之富，不可及也。彼以其富，我以吾仁；彼以其爵，我以吾義，吾何慊乎哉？』夫豈不義而曾子言之？是或一道也。天下有達尊三：爵一，齒一，德一。朝廷莫如爵，鄉黨莫如齒，輔世長民莫如德。惡得有其一，以慢其二哉？故將大有為之君，必有所不召之臣；欲有謀焉則就之。其尊德樂道，不如是不足以有為也。故湯之於伊尹，學焉而後臣之，故不勞而王；桓公之於管仲，學焉而後臣之，故不勞而霸；今天下地醜德齊，莫能相尚。無他，好臣其所教，而不好臣其所受教。湯之於伊尹，桓公之於管仲，則不敢召；管仲且猶不可召，而況不為管仲者乎？」</p>
<p>陳臻問曰：「前日於齊，王餽兼金一百而不受；於宋，餽七十鎰而受；於薛，餽五十鎰而受。前日之不受是，則今日之受非也；今日之受是，則前日之不受非也；夫子必居一於此矣！」</p>
<p>孟子曰：「皆是也。當在宋也，予將有逺行；行者必以贐，辭曰『餽贐』，予何為不受？當在薛也，予有戒心，辭曰『聞戒故為兵餽之』，予何為不受？若於齊則未有處也。無處而餽之，是貨之也；焉有君子而可以貨取乎？」</p>
<p>孟子之平陸，謂其大夫曰：「子之持戟之士，一日而三失伍，則去之否乎？」</p>
<p>曰：「不待三。」</p>
<p>「然則子之失伍也亦多矣。凶年饑歲，子之民老羸轉於溝壑，壯者散而之四方者幾千人矣。」</p>
<p>曰：「此非距心之所得為也。」</p>
<p>曰：「今有受人之牛羊而為之牧之者，則必為之求牧與芻矣。求牧與芻而不得，則反諸其人乎？抑亦立而視其死與？」</p>
<p>曰：「此則距心之罪也。」</p>
<p>他日，見於王曰：「王之為都者，臣知五人焉。知其罪者，惟孔距心。」為王誦之。</p>
<p>王曰：「此則寡人之罪也。」</p>
<p>孟子謂蚔鼃曰：「子之辭靈丘而請士師，似也，為其可以言也。今既數月矣，未可以言與？」</p>
<p>蚔鼃諫於王而不用，致為臣而去。</p>
<p>齊人曰：「所以為蚔鼃，則善矣；所以自為，則吾不知也。」</p>
<p>公都子以告。</p>
<p>曰：「吾聞之也：有官守者，不得其職則去；有言責者，不得其言則去。我無官守，我無言責也，則吾進退豈不綽綽然有餘裕哉？」</p>
<p>孟子為卿於齊，出弔於滕，王使蓋大夫王驩為輔行。王驩朝暮見，反齊、滕之路，未甞與之言行事也。</p>
<p>公孫丑曰：「齊卿之位，不為小矣；齊、滕之路，不為近矣。反之而未甞與言行事，何也？」</p>
<p>曰：「夫既或治之，予何言哉？」</p>
<p>孟子自齊葬於魯。反於齊，止於嬴。</p>
<p>充虞請曰：「前日不知虞之不肖，使虞敦匠事；嚴，虞不敢請。今願竊有請也：木若以美然。」</p>
<p>曰：「古者棺槨無度，中古棺七寸、椁稱之，自天子達於庶人。非直為觀美也，然後盡於人心。不得，不可以為悅；無財，不可以為悅。得之為有財。古之人皆用之，吾何為獨不然？且比化者，無使土親膚，於人心獨無恔乎？吾聞之君子：不以天下儉其親。」</p>
<p>沈同以其私問曰：「燕可伐與？」</p>
<p>孟子曰：「可。子噲不得與人燕，子之不得受燕於子噲。有仕於此，而子悅之，不告於王，而私與之吾子之祿爵；夫士也，亦無王命而私受之於子，則可乎？何以異於是？」</p>
<p>齊人伐燕。</p>
<p>或問曰：「勸齊伐燕，有諸？」</p>
<p>曰：「未也。沈同問：『燕可伐與？』吾應之曰：『可。』彼然而伐之也。彼如曰：『孰可以伐之？』則將應之曰：『為天吏則可以伐之。』今有殺人者，或問之曰：『人可殺與？』則將應之曰：『可。』彼如曰：『孰可以殺之？』則將應之曰：『為士師則可以殺之。』今以燕伐燕，何為勸之哉？」</p>
<p>燕人畔。王曰：「吾甚慚於孟子。」</p>
<p>陳賈曰：「王無患焉，王自以為與周公，孰仁且智？」</p>
<p>王曰：「惡！是何言也！」</p>
<p>曰：「周公使管叔監殷，管叔以殷畔。知而使之，是不仁也；不知而使之，是不智也。仁智，周公未之盡也，而況於王乎？賈請見而解之。」</p>
<p>見孟子問曰：「周公何人也？」</p>
<p>曰：「古聖人也。」</p>
<p>曰：「使管叔監殷，管叔以殷畔也，有諸？」</p>
<p>曰：「然。」</p>
<p>曰：「周公知其將畔而使之與？」</p>
<p>曰：「不知也。」</p>
<p>「然則聖人且有過與？」</p>
<p>曰：「周公，弟也；管叔，兄也。周公之過，不亦宜乎？且古之君子，過則改之；今之君子，過則順之。古之君子，其過也如日月之食，民皆見之；及其更也，民皆仰之。今之君子，豈徒順之？又從為之辭。」</p>
<p>孟子致為臣而歸，王就見孟子曰：「前日愿見而不可得，得侍同朝甚喜。今又棄寡人而歸，不識可以繼此而得見乎？」</p>
<p>對曰：「不敢請耳，固所願也。」</p>
<p>他日王謂時子曰：「我欲中國而授孟子室，養弟子以萬鐘，使諸大夫國人皆有所矜式。子盍為我言之？」</p>
<p>時子因陳子而以告孟子。</p>
<p>陳子以時子之言告孟子。孟子曰：「然。夫時子惡知其不可也？如使予欲富，辭十萬而受萬，是為欲富乎？季孫曰：『異哉子叔疑！使己為政，不用，則亦已矣，又使其子弟為卿。人亦孰不欲富貴？而獨於富貴之中有私龍斷焉。』古之為市也，以其所有易其所無者，有司者治之耳。有賤丈夫焉，必求龍斷而登之，以左右望而罔市利。人皆以為賤，故從而征之。征商，自此賤丈夫始矣。」</p>
<p>孟子去齊，宿於晝。有欲為王留行者，坐而言。不應，隱几而臥。</p>
<p>客不悅曰：「弟子齊宿而後敢言；夫子臥而不聽；請勿復敢見矣。」</p>
<p>曰：「坐。我明語子：昔者魯繆公無人乎子思之側，則不能安子思；泄柳、申詳無人乎繆公之側，則不能安其身。子為長者慮，而不及子思。子絕長者乎？長者絕子乎？」</p>
<p>孟子去齊，尹士語人曰：「不識王之不可以為湯、武，則是不明也；識其不可然且至，則是干澤也。千里而見王，不遇故去；三宿而後出晝，是何濡滯也！士則茲不悅。」</p>
<p>高子以告。</p>
<p>曰：「夫尹士惡知予哉？千里而見王，是予所欲也。不遇故去，豈予所欲哉？予不得已也。予三宿而出晝，於予心猶以為速。王庶幾改之！王如改諸，則必反予。夫出晝而王不予追也，予然後浩然有歸志。予雖然，豈舍王哉？王由足用為善；王如用予，則豈徒齊民安？天下之民舉安。王庶幾改之！予日望之！予豈若是小丈夫然哉！諫於其君而不受，則怒，悻悻然見於其面，去則窮日之力而後宿哉？」</p>
<p>尹士聞之，曰：「士誠小人也。」</p>
<p>孟子去齊，充虞路問曰：「夫子若有不豫色然。前日虞聞諸夫子曰：『君子不怨天，不尤人。』」</p>
<p>曰：「彼一時，此一時也。五百年必有王者興，其間必有名世者。由周而來，七百有餘歲矣；以其數則過矣，以其時考之則可矣。夫天，未欲平治天下也，如欲平治天下，當今之世，舍我其誰也？吾何為不豫哉？」</p>
<p>孟子去齊居休。公孫丑問曰：「仕而不受祿，古之道乎？」</p>
<p>曰：「非也。於崇，吾得見王；退而有去志，不欲變，故不受也。繼而有師命，不可以請。久於齊，非我志也。」 </p>
<hr>  
