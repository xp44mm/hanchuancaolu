<h5>孟子</h5>　　　<span class="style11">萬章下</span>
<hr>
<p>孟子曰：「伯夷目不視惡色，耳不聽惡聲。非其君不事，非其民不使。治則進，亂則退。橫政之所出，橫民之所止，不忍居也。思與鄉人處，如以朝衣朝冠坐於塗炭也。當紂之時，居北海之濵，以待天下之清也。故聞伯夷之風者，頑夫廉，懦夫有立志。伊尹曰：『何事非君？何使非民？』治亦進，亂亦進。曰：『天之生斯民也，使先知覺後知，使先覺覺後覺。予，天民之先覺者也；予將以此道覺此民也。』思天下之民匹夫匹婦有不與被堯舜之澤者，如己推而內之溝中。其自任以天下之重也。柳下惠不羞汙君，不辭小官。進不隱賢，必以其道。遺佚而不怨，阨窮而不憫。與鄉人處，由由然不忍去也。『爾為爾，我為我，雖袒裼裸裎於我側，爾焉能浼我哉？』故聞柳下惠之風者，鄙夫寬，薄夫敦。孔子之去齊，接淅而行。去魯，曰：『遲遲吾行也。』去父母國之道也。可以速而速，可以久而久，可以處而處，可以仕而仕，孔子也。」</p>
<p>孟子曰：「伯夷，聖之清者也；伊尹，聖之任者也；柳下惠，聖之和者也；孔子，聖之時者也。孔子之謂集大成。集大成也者，金聲而玉振之也。金聲也者，始條理也；玉振之也者，終條理也。始條理者，智之事也；終條理者，聖之事也。智，譬則巧也；聖，譬則力也。由射於百步之外也；其至，爾力也；其中，非爾力也。」</p>
<p>北宮錡問曰：「周室班爵祿也，如之何？」</p>
<p>孟子曰：「其詳不可得聞也，諸侯惡其害己也，而皆去其籍。然而軻也甞聞其略也。天子一位，公一位，侯一位，伯一位，子、男同一位，凡五等也。君一位，卿一位，大夫一位，上士一位，中士一位，下士一位，凡六等。天子之制，地方千里，公侯皆方百里，伯七十里，子、男五十里，凡四等。不能五十里，不達於天子，附於諸侯，曰附庸。天子之卿受地視侯，大夫受地視伯，元士受地視子、男。大國地方百里，君十卿祿，卿祿四大夫，大夫倍上士，上士倍中士，中士倍下士，下士與庶人在官者同祿，祿足以代其耕也。次國地方七十里，君十卿祿，卿祿三大夫，大夫倍上士，上士倍中士，中士倍下士，下士與庶人在官者同祿，祿足以代其耕也。小國地方五十里，君十卿祿，卿祿二大夫，大夫倍上士，上士倍中士，中士倍下士，下士與庶人在官者同祿，祿足以代其耕也。耕者之所獲，一夫百畝；百畝之糞，上農夫食九人，上次食八人，中食七人，中次食六人，下食五人。庶人在官者，其祿以是為差。」</p>
<p>萬章問曰：「敢問友。」</p>
<p>孟子曰：「不挾長，不挾貴，不挾兄弟而友。友也者，友其德也，不可以有挾也。孟獻子，百乘之家也，有友五人焉：樂正裘、牧仲，其三人則予忘之矣。獻子之與此五人者友也，無獻子之家者也。此五人者亦有獻子之家，則不與之友矣。非惟百乘之家為然也，雖小國之君亦有之。費惠公曰：『吾於子思則師之矣，吾於顏般則友之矣，王順、長息，則事我者也。』非惟小國之君為然也，雖大國之君亦有之。晉平公之於亥唐也，入云則入，坐云則坐，食云則食。雖疏食菜羹，未甞不飽，蓋不敢不飽也。然終於此而已矣，弗與共天位也，弗與治天職也，弗與食天祿也。士之尊賢者也，非王公之尊賢也。舜尚見帝，帝館甥于貳室，亦饗舜，迭為賔主，是天子而友匹夫也。用下敬上，謂之貴貴；用上敬下，謂之尊賢。貴貴、尊賢，其義一也。」</p>
<p>萬章曰：「敢問交際何心也？」</p>
<p>孟子曰：「恭也。」</p>
<p>曰：「卻之卻之為不恭，何哉？」</p>
<p>曰：「尊者賜之，曰：『其所取之者，義乎不義乎？』而後受之，以是為不恭，故弗卻也。」</p>
<p>曰：「請無以辭卻之，以心卻之，曰：『其取諸民之不義也。』而以他辭無受，不可乎？」</p>
<p>曰：「其交也以道，其接也以禮，斯孔子受之矣。」</p>
<p>萬章曰：「今有禦人於國門之外者，其交也以道，其餽也以禮，斯可受禦與？」</p>
<p>曰：「不可。《康誥》曰：『殺越人于貨，閔不畏死，凡民罔不譈』是不待教而誅者也。殷受夏，周受殷，所不辭也，於今為烈，如之何其受之！」</p>
<p>曰：「今之諸侯取之於民也，猶禦也。『茍善其禮際矣，斯君子受之』，敢問何說也？」</p>
<p>曰：「子以為有王者作，將比今之諸侯而誅之乎？其教之不改而後誅之乎？夫謂非其有而取之者盜也，充類至義之盡也。孔子之仕於魯也，魯人獵較，孔子亦獵較。獵較猶可，而況受其賜乎？」</p>
<p>曰：「然則孔子之仕也，非事道與？」</p>
<p>曰：「事道也。」</p>
<p>「事道，奚獵較也？」</p>
<p>曰：「孔子先簿正祭器，不以四方之食供簿正。」</p>
<p>曰：「奚不去也？」</p>
<p>曰：「為之兆也，兆足以行矣，而不行，而後去；是以未甞有所終三年淹也。孔子有見行可之仕，有際可之仕，有公養之仕。於季桓子，見行可之仕也；於衛靈公，際可之仕也；於衛孝公，公養之仕也。」</p>
<p>孟子曰：「仕非為貧也，而有時乎為貧；娶妻非為養也，而有時乎為養。為貧者，辭尊居卑，辭富居貧。辭尊居卑，辭富居貧，惡乎宜乎？抱關擊柝。孔子甞為委吏矣，曰：『會計當而已矣。』甞為乘田矣，曰：『牛羊茁壯，長而已矣。』位卑而言高，罪也。立乎人之本朝而道不行，恥也。」</p>
<p>萬章曰：「士之不托諸侯，何也？」</p>
<p>孟子曰：「不敢也。諸侯失國而後托於諸侯，禮也。士之托於諸侯，非禮也。」</p>
<p>萬章曰：「君餽之粟，則受之乎？」</p>
<p>曰：「受之。」</p>
<p>「受之何義也？」</p>
<p>曰：「君之於氓也，固周之。」</p>
<p>曰：「周之則受，賜之則不受，何也？」</p>
<p>曰：「不敢也。」</p>
<p>曰：「敢問其『不敢』何也？」</p>
<p>曰：「抱關擊柝者，皆有常職以食於上。無常職而賜於上者，以為不恭也。」</p>
<p>曰：「君餽之，則受之，不識可常繼乎？」</p>
<p>曰：「繆公之於子思也，亟問，亟餽鼎肉。子思不悅，於卒也摽使者出諸大門之外，北面稽首再拜而不受，曰：『今而後知君之犬馬畜伋！』蓋自是臺無餽也。悅賢不能舉，又不能養也，可謂悅賢乎？」</p>
<p>曰：「敢問國君欲養君子，如何斯可謂養矣？」</p>
<p>曰：「以君命將之，再拜稽首而受；其後廩人繼粟，庖人繼肉，不以君命將之。子思以為鼎肉使己僕僕爾亟拜也，非養君子之道也。堯之於舜也，使其子九男事之，二女女焉，百官牛羊倉廩備，以養舜於畎畝之中，後舉而加諸上位。故曰王公之尊賢者也。」
  </p>
<p>萬章曰：「敢問不見諸侯何義也？」</p>
<p>孟子曰：「在國曰市井之臣，在野曰草莽之臣，皆謂庶人。庶人不傳質為臣，不敢見於諸侯，禮也。」</p>
<p>萬章曰：「庶人，召之役，則往役；君欲見之，召之，則不往見之，何也？」</p>
<p>曰：「往役，義也；往見，不義也。且君之欲見之也，何為也哉？」</p>
<p>曰：「為其多聞也，為其賢也。」</p>
<p>曰：「為其多聞也，則天子不召師，而況諸侯乎？為其賢也，則吾未聞欲見賢而召之也。繆公亟見於子思，曰：『古千乘之國以友士，何如？』子思不悅，曰：『古之人有言曰：「事之云乎」，豈曰友之云乎？』子思之不悅也，豈不曰：『以位，則子，君也，我，臣也，何敢與君友也？以德，則子事我者也，奚可以與我友？』千乘之君求與之友，而不可得也，而況可召與？齊景公田，招虞人以旌；不至，將殺之。『志士不忘在溝壑，勇士不忘喪其元。』孔子奚取焉？取非其招不往也。」</p>
<p>曰：「敢問招虞人何以？」</p>
<p>曰：「以皮冠。庶人以旃，士以旂，大夫以旌。以大夫之招招虞人，虞人死不敢往；以士之招招庶人，庶人豈敢往哉？況乎以不賢人之招招賢人乎？欲見賢人而不以其道，猶欲其入而閉之門也。夫義，路也；禮，門也。惟君子能由是路，出入是門也。《詩》云：『周道如底，其直如矢；君子所履，小人所視。』」</p>
<p>萬章曰：「孔子『君命召，不俟駕而行』。然則孔子非與？」</p>
<p>曰：「孔子當仕有官職，而以其官召之也。」</p>
<p>孟子謂萬章曰：「一鄉之善士，斯友一鄉之善士；一國之善士，斯友一國之善士；天下之善士，斯友天下之善士。以友天下之善士為未足，又尚論古之人。頌其詩，讀其書，不知其人，可乎？是以論其世也。是尚友也。」</p>
<p>齊宣王問卿。孟子曰：「王何卿之問也？」</p>
<p>王曰：「卿不同乎？」</p>
<p>曰：「不同，有貴戚之卿，有異姓之卿。」</p>
<p>王曰：「請問貴戚之卿。」</p>
<p>曰：「君有大過則諫，反覆之而不聽，則易位。」</p>
<p>王勃然變乎色。曰：「王勿異也。王問臣，臣不敢不以正對。」</p>
<p>王色定，然後請問「異姓之卿」。曰：「君有過則諫，反覆之而不聽，則去。」</p>
<hr>  
