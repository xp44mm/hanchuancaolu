
<h5>孟子</h5>　　　<span class="style11">盡心下</span>
    <hr>
  <p> 孟子曰：「不仁哉，梁惠王也！仁者，以其所愛及其所不愛；不仁者，以其所不愛及其所愛。」<br>
    　
    <br>
    公孫丑問曰：「何謂也？」<br>
    　
    <br>
    「梁惠王以土地之故，糜爛其民而戰之，大敗；將復之，恐不能勝，故驅其所愛子弟以殉之；是之謂以其所不愛及其所愛也。」<br>
    　
    <br>
    孟子曰：「春秋無義戰，彼善於此，則有之矣。征者，上伐下也，敵國不相征也。」<br>
    　
    <br>
    孟子曰：「盡信書，則不如無書。吾於《武成》，取二三策而已矣。仁人無敵於天下。以至仁伐至不仁，而何其血之流杵也！」<br>
    　
    <br>
    孟子曰：「有人曰：『我善為陳，我善為戰』，大罪也。國君好仁，天下無敵焉，南面而征北夷怨，東面而征西夷怨，曰：『奚為後我？』武王之伐殷也，革車三百兩，虎賁三千人。王曰：『無畏！寧爾也，非敵百姓也。』若崩厥角稽首。征之為言正也，各欲正己也，焉用戰？」<br>
    　
    <br>
    孟子曰：「梓匠輪輿，能與人規矩，不能使人巧。」<br>
    　
    <br>
    孟子曰：「舜之飯糗茹草也，若將終身焉。及其為天子也，被袗衣，鼓琴，二女果若固有之。」<br>
    　
    <br>
    孟子曰：「吾今而後知殺人親之重也：殺人之父，人亦殺其父；殺人之兄，人亦殺其兄。然則非自殺之也，一間耳！」<br>
    　
    <br>
    孟子曰：「古之為關也，將以御暴；今之為關也，將以為暴。」<br>
    　
    <br>
    孟子曰：「身不行道，不行於妻子；使人不以道，不能行於妻子。」<br>
    　
    <br>
    孟子曰：「周于利者，凶年不能殺；周於德者，邪世不能亂。」<br>
    　
    <br>
    孟子曰：「好名之人，能讓千乘之國。茍非其人，簞食豆羹見於色。」<br>
    　
    <br>
    孟子曰：「不信仁賢，則國空虛。無禮義，則上下亂。無政事，則財用不足。」<br>
    　
    <br>
    孟子曰：「不仁而得國者，有之矣。不仁而得天下者，未之有也。」<br>
    　
    <br>
    孟子曰：「民為貴，社稷次之，君為輕。是故得乎丘民而為天子；得乎天子為諸侯；得乎諸侯為大夫。諸侯危社稷，則變置；犧牲既成，粢盛既潔，祭祀以時，然而旱乾水溢，則變置社稷。」<br>
    　
    <br>
    孟子曰：「聖人，百世之師也，伯夷、柳下惠是也。故聞伯夷之風者，頑夫廉，懦夫有立志。聞柳下惠之風者，薄夫敦，鄙夫寬。奮乎百世之上，百世之下聞者莫不興起也。非聖人而能若是乎？而況於親炙之者乎！」<br>
    　
    <br>
    孟子曰：「仁也者，人也；合而言之，道也。」<br>
    　
    <br>
    孟子曰：「孔子之去魯，曰：『遲遲吾行也』，去父母國之道也。去齊，接淅而行，去他國之道也。」<br>
    　
    <br>
    孟子曰：「君子之戹於陳蔡之間，無上下之交也。」<br>
    　
    <br>
    貉稽曰：「稽大不理於口。」<br>
    　
    <br>
    孟子曰：「無傷也。士憎茲多口。《詩》云：『憂心悄悄，慍于羣小』，孔子也。『肆不殄厥慍，亦不隕厥問』，文王也。」<br>
    　
    <br>
    孟子曰：「賢者以其昭昭，使人昭昭；今以其昬昬，使人昭昭。」<br>
    　
    <br>
    孟子謂高子曰：「山徑之蹊間介然，用之而成路；為間不用，則茅塞之矣。今茅塞子之心矣。」<br>
    　
    <br>
    高子曰：「禹之聲，尚文王之聲。」<br>
    　
    <br>
    孟子曰：「何以言之？」<br>
    　
    <br>
    曰：「以追蠡。」<br>
    　
    <br>
    曰：「是奚足哉！城門之軌，兩馬之力與？」<br>
    　
    <br>
    齊饑。陳臻曰：「國人皆以夫子將復為發棠；殆不可復？」<br>
    　
    <br>
    孟子曰：「是為馮婦也。晉人有馮婦者，善搏虎，卒為善士；則之野，有衆逐虎，虎負嵎，莫之敢攖；望見馮婦，趨而迎之；馮婦攘臂下車，衆皆悅之，其為士者笑之。」<br>
    　
    <br>
    孟子曰：「口之於味也，目之於色也，耳之於聲也，鼻之於臭也，四肢之於安佚也；性也，有命焉，君子不謂性也。仁之於父子也，義之於君臣也，禮之於賔主也，知之於賢者也，聖人之於天道也；命也，有性焉，君子不謂命也。」
  </p><p>浩生不害問曰：「樂正子，何人也？」<br>
      　
      <br>
      孟子曰：「善人也，信人也。」<br>
      　
      <br>
      「何謂善？何謂信？」<br>
      　
      <br>
      曰：「可欲之謂善。有諸己之謂信。充實之謂美。充實而有光輝之謂大。大而化之之謂聖。聖而不可知之之謂神。樂正子，二之中，四之下也。」<br>
      　
      <br>
      孟子曰：「逃墨必歸於楊，逃楊必歸於儒。歸，斯受之而已矣。今之與楊、墨辯者，如追放豚，既入其苙，又從而招之。」<br>
      　
      <br>
      孟子曰：「有布縷之征，粟米之征，力役之征。君子用其一，緩其二。用其二而民有殍；用其三而父子離。」<br>
      　
      <br>
      孟子曰：「諸侯之寶三：土地、人民、政事。寶珠玉者，殃必及身。」<br>
      　
      <br>
      盆成括仕於齊。孟子曰：「死矣盆成括！」<br>
      　
      <br>
      盆成括見殺，門人問曰：「夫子何以知其將見殺？」<br>
      　
      <br>
      曰：「其為人也，小有才，未聞君子之大道也，則足以殺其軀而已矣。」<br>
      　
      <br>
      孟子之滕，館於上宮。有業屨於牖上，館人求之弗得。或問之曰：「若是乎從者之廀也！」<br>
      　
      <br>
      曰：「子以是為竊屨來與？」<br>
      　
      <br>
      曰：「殆非也。」<br>
      　
      <br>
      「夫子之設科也，往者不追，來者不拒。茍以是心至，斯受之而已矣。」<br>
      　
      <br>
      孟子曰：「人皆有所不忍，達之於其所忍，仁也；人皆有所不為，達之於其所為，義也。人能充『無欲害人』之心，而仁不可勝用也。人能充『無穿窬』之心，而義不可勝用也。人能充無受『爾』、『汝』之實，無所往而不為義也。士未可以言而言，是以言餂之也；可以言而不言，是以不言餂之也。是皆穿逾之類也。」<br>
      　
      <br>
      孟子曰：「言近而指逺者，善言也；守約而施博者，善道也。君子之言也，不下帶而道存焉。君子之守，脩其身而天下平。人病舍其田而芸人之田，所求於人者重，而所以自任者輕。」<br>
      　
      <br>
      孟子曰：「堯、舜，性者也；湯、武，反之也。動容周旋中禮者，盛德之至也。哭死而哀，非為生者也。經德不回，非以干祿也。言語必信，非以正行也。君子行法，以俟命而已矣。」<br>
      　
      <br>
      孟子曰：「說大人，則藐之，勿視其巍巍然。堂高數仞，榱題數尺，我得志弗為也。食前方丈，侍妾數百人，我得志弗為也。般樂飲酒，驅騁田獵，後車千乘，我得志弗為也。在彼者，皆我所不為也；在我者，皆古之制也，吾何畏彼哉！」<br>
      　
      <br>
      孟子曰：「養心莫善於寡欲。其為人也寡欲，雖有不存焉者，寡矣。其為人也多欲，雖有存焉者，寡矣。」<br>
      　
      <br>
      曾晳嗜羊棗，而曾子不忍食羊棗。<br>
      　
      <br>
      公孫丑問曰：「膾炙與羊棗孰美？」<br>
      　
      <br>
      孟子曰：「膾炙哉！」<br>
      　
      <br>
      公孫丑曰：「然則曾子何為食膾炙而不食羊棗？」<br>
      　
      <br>
      曰：「膾炙所同也，羊棗所獨也。諱名不諱姓，姓所同也，名所獨也。」<br>
      　
      <br>
      萬章問曰：「孔子在陳，曰：『盍歸乎來！吾黨之士狂簡，進取不忘其初。』孔子在陳，何思魯之狂士？」<br>
      　
      <br>
      孟子曰：「孔子『不得中道而與之，必也狂狷乎！狂者進取；狷者有所不為也。』孔子豈不欲中道哉？不可必得，故思其次也。」<br>
      　
      <br>
      「敢問何如斯可謂狂矣？」<br>
      　
      <br>
      曰：「如琴張、曾晳、牧皮者，孔子之所謂狂矣。」<br>
      　
      <br>
      「何以謂之狂也？」<br>
      　
      <br>
      曰：「其志嘐嘐然，曰：『古之人！古之人！』夷考其行而不掩焉者也。狂者又不可得；欲得不屑不潔之士而與之，是獧也。是又其次也。孔子曰：『過我門而不入我室，我不憾焉者，其惟鄉原乎！鄉原，德之賊也。』」<br>
      　
      <br>
      「曰：何如斯可謂之鄉原矣？」<br>
      　
      <br>
      「曰：『何以是嘐嘐也？言不顧行，行不顧言，則曰：「古之人！古之人！」行何為踽踽涼涼？生斯世也，為斯世也，善斯可矣。』閹然媚於世也者，是鄉原也。」<br>
      　
      <br>
      萬子曰：「一鄉皆稱原人焉，無所往而不為原人；孔子以為德之賊，何哉？」<br>
      　
      <br>
      曰：「非之無舉也，刺之無刺也；同乎流俗，合乎汙世；居之似忠信，行之似廉潔；衆皆悅之；自以為是，而不可與入堯舜之道，故曰『德之賊也』。孔子曰：『惡似而非者：惡莠，恐其亂苗也；惡佞，恐其亂義也；惡利口，恐其亂信也；惡鄭聲，恐其亂樂也；惡紫，恐其亂朱也；惡鄉原，恐其亂德也。』君子反經而已矣。經正，則庶民興；庶民興，斯無邪慝矣。」<br>
      　
      <br>
      孟子曰：「由堯、舜至於湯，五百年有餘歲，若禹、皐陶則見而知之，若湯則聞而知之。由湯至於文王，五百有餘歲，若伊尹、萊朱則見而知之，若文王則聞而知之。由文王至於孔子，五百有餘歲，若太公望、散宜生則見而知之，若孔子則聞而知之。由孔子而來至於今百有餘歲，去聖人之世若此其未逺也，近聖人之居若此甚也，然而無有乎爾！則亦無有乎爾！」</p>
  <hr>  