<h5>老子</h5>　　<span class="style11">二十八至三十六章</span>    
    <hr>
    <p>二十八章</p>
    <p>知其雄，守其雌，為天下谿。為天下谿，常德不離，復歸於嬰兒。知其白，<span class="style11">守其黑，為天下式。為天下式，常德不忒，復歸於無極。知其榮，</span>守其辱，為天下谷，常德乃足，復歸於樸。樸散則為器，聖人用之，則為官長，故大制不割。 
    </p><p>二十九章</p>
    <p>將欲取天下而為之，吾見其不得已。天下神器，不可為也，<span class="style11">不可執也。</span>為者敗之，執者失之。<span class="style11">是以聖人無為，故無敗；無執，故無失。</span>故物或行或隨；或歔或吹；或強或羸；或培或墮。是以聖人去甚，去奢，去泰。 </p>
    <p>三十章</p>
    <p>以道佐人主者，不以兵強天下。其事好還。師之所處，荊棘生焉。<span class="style11">大軍之後，必有凶年。</span>善有果而已，不以取強。果而勿矜，果而勿伐，果而勿驕。果而不得已，果而勿強。物壯則老，是謂不道，不道早已。</p>
    <p>三十一章</p>
    <p>夫兵者，不祥之器，物或惡之，故有道者不處。君子居則貴左，用兵則貴右。兵者不祥之器，非君子之器，不得已而用之，恬淡為上。勝而不美，而美之者，是樂殺人。夫樂殺人者，則不可得志於天下矣。吉事尚左，凶事尚右。偏將軍居左，上將軍居右。言以喪禮處之。殺人之衆，以悲哀泣之，戰勝以喪禮處之。 </p>
    <p>三十二章</p>
    <p>道常無名樸。雖小，天下莫能臣。侯王若能守之，萬物將自賓。天地相合，以降甘露，民莫之令而自均。始制有名，名亦既有，夫亦將知止，知止可以不殆。譬道之在天下，猶川谷之於江海。 </p>
    <p>三十三章</p>
    <p>知人者智，自知者明。勝人者有力，自勝者強。知足者富。強行者有志。不失其所者久。死而不亡者壽。 </p>
    <p>三十四章</p>
    <p>大道氾兮，其可左右。萬物恃之以生而不辭，功成而不有。衣養萬物而不為主，<span class="style11">常無欲，</span>可名於小；萬物歸焉而不為主，可名為大。以其終不自為大，故能成其大。 </p>
    <p>三十五章</p>
    <p>執大象，天下往。往而不害，安平泰。樂與餌，過客止。道之出口，淡乎其無味，視之不足見，聽之不足聞，用之不足既。 </p>
    <p>三十六章</p>
    <p>將欲歙之，必固張之；將欲弱之，必固強之；將欲廢之，必固舉之；將欲取之，必固與之。是謂微明。柔弱勝剛強。魚不可脫於淵，國之利器不可以示人。</p>
    <hr>
 