<h5>老子</h5>　　<span class="style11">七十三至八十一章</span>    
    <hr>
    <p> 　　　　七十三章
    </p><p>勇於敢則殺，勇於不敢則活。此兩者，或利或害。天之所惡，孰知其故？天之道，不爭而善勝，不言而善應，不召而自來，繟然而善謀。天網恢恢，疏而不失。</p>
    <p>　　　　七十四章</p>
    <p>民不畏死，奈何以死懼之？若使民常畏死，而為奇者，吾將得而殺之，孰敢？常有司殺者殺。夫代司殺者殺，是謂代大匠斲。夫代大匠斲者，希有不傷其手矣。</p>
    <p>　　　　七十五章</p>
    <p>民之饑，以其上食稅之多，是以饑。民之難治，以其上之有為，是以難治。民之輕死，以其上求生之厚，是以輕死。夫唯無以生為者，是賢於貴生。</p>
    <p>　　　　七十六章</p>
    <p>人生之也柔弱，其死也堅強。草木之生也柔脆，其死也枯槁。故堅強者死之徒，柔弱者生之徒。是以兵強則滅，木強則折。強大處下，柔弱處上。</p>
    <p>　　　　七十七章</p>
    <p>天之道，其猶張弓與？高者抑之，下者舉之；有餘者損之，不足者補之。天之道，損有餘而補不足。人之道，則不然，損不足以奉有餘。孰能有餘以奉天下，唯有道者。是以聖人為而不恃，功成而不處，其不欲見賢。</p>
    <p>　　　　七十八章</p>
    <p>天下莫柔弱於水，而攻堅強者莫之能勝，以其無以易之。弱之勝強，柔之勝剛，天下莫不知，莫能行。是以聖人云：「受國之垢，是謂社稷主；受國不祥，是謂天下王。」正言若反。</p>
    <p>　　　　七十九章</p>
    <p>和大怨，必有餘怨；<span class="style11">報怨以德，</span>安可以為善？是以聖人執左契，而不責於人。有德司契，無德司徹。天道無親，常與善人。</p>
    <p>　　　　八十章</p>
    <p>小國寡民。使有什伯之器而不用；使民重死而不遠徙。雖有舟輿，無所乘之；雖有甲兵，無所陳之。使民復結繩而用之。甘其食，美其服，安其居，樂其俗。鄰國相望，雞犬之聲相聞，民至老死，不相往來。</p>
    <p>　　　　八十一章</p>
    <p>信言不美，美言不信。善者不辯，辯者不善。知者不博，博者不知。聖人不積，既以為人己愈有，既以與人己愈多。天之道，利而不害；聖人之道，為而不爭。</p>
    <hr>
 