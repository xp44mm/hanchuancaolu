第二十四卷：隋炀帝逸游召谴
玉树歌残舞袖斜，景阳宫里剑如麻。
曙星自合临天下，千里空教怨丽华。
这首诗单表隋文帝篡周灭陈，奄有天下，一统太平，真个治得外户不闭，路不拾遗。初时已立太子勇为东宫，却因不得母后独孤氏欢心。原来文帝独孤皇后最是妒忌，文帝畏而爱之。常言：“前代帝王，骨肉分争，皆因嫡庶相猜相忌，致有祸胎。今吾家五子同母，傍无异生之子，后来安享太平，绝无后患。”不想太子勇嫡妃元氏无宠，抑郁而死。专宠云定兴之女，所生子女，皆是庶出。独孤皇后心中甚是不愤，每每在文帝前谮诉太子勇之短。文帝极是惧内的，听他言话，太子勇日渐日疏。却有第二子晋王广，为扬州都总管，生来聪明俊雅，仪容秀丽。十岁即好观古今书传，至于方药，天文地理，百家技艺术数，无不通晓。却只是心怀叵测，阴贼刻深，好钩索人情深浅，又能为矫情忍询之事。刺探得太子勇失爱母后，日夜思所以间之。日与萧妃独处，后宫皆不得御幸。每遇文帝及独孤皇后使来，必与萧妃迎门候接，饮食款待，如平交往来。临去，又以金钱纳诸袖中。以故人人到母后根前，交口同声，誉称晋王仁孝聪明，不似太子寡恩傲礼，专宠阿云，致有如许犊。独孤皇后大以为然，日夜谮之于文帝，说太子勇不堪承嗣大统。后来晋王广又多以金宝珠玉，结交越公杨素，令他谗废太子。杨素是文帝第一个有功之臣，言无不从。皇后谮之于内，杨素毁之于外，文帝积怒太子勇，已非一日，竟废太子勇为庶人，幽之别宫。却立晋王广为太子。受命之日，地皆震动。识者皆知其夺嫡阴谋，独杨素残忍深刻，扬扬得意，以为太子由我得立，威权震天下，百官皆畏而敬之。
后来独孤皇后崩，后宫却得近幸。文帝有一位宣华夫人陈氏，陈宣帝之女也。隋灭陈，配掖庭。性聪慧，姿貌无双。及皇后崩后，始进位为贵人。专房擅宠，后宫莫及。文帝寝疾于仁寿宫，夫人与太子广同侍疾。平旦，夫人出更衣，为太子所逼。夫人拒之，发乱神惊，归于帝所。文帝怪其容色有异，问其故，夫人泫然泣曰：“太子无礼！”文帝大恚曰：“畜生何足付大事！独孤误我！”盖指皇后也。因呼兵部尚书柳述、黄门侍郎元岩、司空越公杨素等曰：“召我儿来！”述等将呼太子广。帝曰：“勇也。”杨素曰：“国本不可屡易，臣不敢奉诏。”帝气哽塞，回面向内不言。素出，语太子广曰：“事急矣！”太子广拜素曰：“以终身累公！”有顷，左右报素曰：“帝呼不应，喉中呦呦有声。”素急入，文帝已崩矣。陈夫人与诸后宫相顾悲恸。哺时，太子广遣使者赍金合，缄封其际，亲书封字，以赐夫人。夫人见之惶惧，以为药酒，不敢发。使者促之，乃开。见盒中有同心结数枚，宫人咸相庆曰：“得免死矣！”陈夫人恚而却坐，不肯致谢。宫人咸逼之，乃拜使者。太子夜入烝焉。明旦发丧，使人杀故太子勇而后即位。左右扶太子上殿，太子足弱，欲倒者数四，不能上。杨素叱去左右，以手扶接，太子援之乃上。百官莫不嗟叹。杨素归谓家人曰：“小儿子吾已提起教作大家，即不知能了当否？”素恃己有功，于帝多呼为郎君。时宴内宫，宫人偶遗酒污素衣，素叱左右引下加挞焉。帝甚不平，隐忍不发。一日，帝与素钓鱼于后苑池上，并坐，左右张伞以遮日。帝起如厕，回见素坐赭伞下，风骨秀异，神彩毅然。帝大忌之。帝每欲有所为，素辄抑而禁之，由是愈不快于素。会素死，帝曰：“使素不死，夷其九族。”先是，素一日欲入朝，见文帝执金钺逐之，曰：“此贼，吾欲立勇，竟不从吾言，今必杀汝！”素惊怖入室，召子弟二人语曰：“吾必死矣！出见文帝如此如此。”移时而死。
帝自素死，益无忌惮，沉迷女色。一日顾诏近侍曰：“人主享天下之富，亦欲极当年之乐，自快其意。今天下富安，外内无事，正吾行乐之日也。今宫殿虽壮丽显敞，苦无曲房小室，幽轩短槛。若得此，则吾期老于其中也。”近侍高昌奏曰：“臣有友项升，浙人也。自言能构宫室。”翌日，诏召问之。升曰：“臣乞先进图本。”后日进图，帝览之，大悦。即日诏有司供具材木，凡役夫数万，经岁而成。楼阁高下，轩窗掩映，幽房曲室，玉栏朱楯，互相连属，回环四合，牖户自通，千门万户，金碧相辉，照耀人耳目。金虬伏于栋下，玉兽蹲于户傍。壁砌生光，琐窗曜日，工巧之极，自古未之有比也。费用金宝珠玉，库藏为之一空。人误入其中者，虽终日不能出。帝幸之，大悦。顾左右曰：“使真仙游其中，亦当自迷也，可目之曰迷楼。”诏以五品官赐升。仍给内库金帛千匹赏之。诏选良家女数千以居楼中。帝每一幸，经月不出。是月，大夫何稠进御女车。车之制度绝小，只容一人，有机伏于其中。若御童女，则以机碍女之手足，女纤毫不能动。帝以处女试之，极喜。召何稠谓之曰：“卿之巧思，一何神妙如此！”以千金赠之。稠又进转关车，可以升楼阁如行平地。车中御女，则自摇动。帝尤喜悦，谓稠曰：“此车何名？”稠曰：“臣任意造成，未有名也，愿赐佳名。”帝曰：“卿任其巧意以成车，朕得之，任其意以自乐，可命名任意车也。”帝又令画工绘画士女交合之图数十幅，悬于阁中。其年，上官时自江外得替回，铸乌铜鉴数十面，其高五尺，而阔三尺，磨以成镜为屏，环于寝所，诣阙投进。帝以屏纳迷楼中，而御女于其傍，纤毫运转，皆入于鉴中。帝大喜曰：“绘画得其形象耳，此得人之真容也，胜绘图万倍矣。”
帝日夕沉荒于迷楼，罄竭其力，亦多倦息。又辟地周二百里为西苑，役民力常百万，内为十六院。聚巧石为山，凿池为五湖四海，诏天下境内所有鸟兽草木，驿送京师。诏定西苑十六院名：
景明、迎晖、栖鸾、晨光、明霞、翠华、文安、积珍、影纹、仪凤、仁智、清修、宝林、和明、绮阴、绛阳。
每院择宫中佳丽谨厚有容色美人实之，选帝常幸御者为之首。分派宦者，主出入易市。又凿五湖，每湖四方十里。东曰翠光湖，南曰迎阳湖，西曰金光湖，北曰洁水湖，中曰广明湖。湖中积土石为山，构亭殿屈曲，环绕澄泓，皆穷极人间华丽。又凿北海，周环四十里，中有三山，效蓬莱方丈瀛洲，其上皆台榭回廊，其下水深数丈。开通五湖北海，通行龙凤舸。
帝多泛东湖，因制湖上曲《望江南》八阕云：
湖上月，偏照列仙家。水浸寒光铺枕簟，浪摇晴影走金蛇，偏称泛灵槎。
光景好，轻彩望中斜。清露冷侵银兔影，西风吹落桂枝花，开宴思无涯。
其二云：
湖上柳，烟里不胜催。宿雾洗开明媚眼，东风摇弄好腰肢，烟雨更相宜。
环曲岸，阴覆画桥低。线拂行人春晚后，絮飞晴雪暖风时，幽意更依依。
其三云：
湖上雪，风急堕还多。轻片有时敲竹户，素华无韵入澄波，望外玉相磨。
湖水远，天地色相和。仰面莫思梁苑赋，朝来且听玉人歌，不醉拟如何？其四云：
湖上草，碧翠浪通津。修带不为歌舞缓，浓铺堪作醉人茵，无意衬香衾。
晴霁后，颜色一般新。游子不归生满地，佳人远意正青春，留咏卒难伸。
其五云：
湖上花，天水浸灵芽。浅蕊水边匀玉粉，浓苞天外剪明霞，只在列仙家。
开烂熳，插鬓若相遮。水殿春寒幽冷艳，玉轩晴照暖添华，清赏思何赊。
其六云：
湖上女，精选正轻盈。犹恨乍离金殿侣，相将尽是采莲人，清唱谩频频。
轩内好，嬉戏下龙津。玉管朱弦闻尽夜，踏青斗草事青春，玉辇从群真。
其七云：
湖上酒，终日助清欢。檀板轻声银甲缓，醅浮香米玉蛆寒，醉眼暗相看。
春殿晚，仙艳奉杯盘。湖上风光真可爱，醉乡天地就中宽，帝主正清安。
其八云：
湖上水，流绕禁园中。斜日暖摇清翠动，落花香暖众纹红，末起清风。
闲纵目，鱼跃小莲东。泛泛轻摇兰棹稳，沉沉寒影上仙宫，远意更重重。
帝常游湖上，多令宫中美人歌唱此曲。
大业六年，后苑草木鸟兽，繁息茂盛。桃蹊柳径，翠阴交合。金猿青鹿，动辄成群。自大内开为御道，直通西苑，夹道植长松高柳。帝多宿苑中，去来无时。侍御多夹道而宿，帝往往于中夜即幸焉。道州贡矮民王义，眉目浓秀，应对敏捷，帝尤爱之。常从帝游，终不得入宫，曰：“尔非宫中物也。”义乃出，自宫以求进。帝由是愈加怜爱，得出入内寝。义多卧御榻下。帝游湖海回，多宿十六院。一夕中夜，帝潜入栖鸾院。时夏气暄烦，院妃庆儿卧于帘下。初月照轩，甚是明朗。庆儿睡中惊魇，若不救者。帝使义呼庆儿。帝自扶起，久方清醒。帝曰：“汝梦中何故而如此？”庆儿曰：“妾梦中如常时，帝握妾臂，游十六院。至第十院，帝入坐殿上。俄时火发，妾乃奔走，回视帝坐烈焰中。惊呼人救帝，久方睡觉。”帝自强解曰：“梦死得生，火有威烈之势，吾居其中，得威者也。”后帝幸江都被弑。帝入第十院，居火中，此其应也。
一夕，帝因观殿壁上有广陵图，帝注目视之。移时，不能举步。时萧后在侧，谓帝曰：“知他是甚图画？何消帝如此挂心？”帝曰：“朕不爱此画，只为思旧游之处耳。”于是以左手凭后肩，右手指图上山水及人烟村落寺宇，历历皆如在目前。谓萧后曰：“朕昔征陈后主时游此。岂期久有天下，万机在躬，便不得豁然于怀抱也。”言讫，容色惨然。萧后奏曰：“帝意在广陵，何如一幸？”帝闻之，言下恍然。即日召群臣，言欲至广陵，旦夕游赏。议当泛巨舟，自洛入河，自河达海入淮，至广陵。群臣皆言：“似此程途，不啻万里，又孟津水紧，沧海波深，若泛巨舟，事恐不测。”时有谏议大夫萧怀静，乃皇后弟也，奏曰：“臣闻秦始皇时，金陵有王气，始皇使人凿断砥柱，王气遂绝。今睢阳有王气，又陛下喜在东南。欲泛孟津，又虑危险。况大梁西北有故河道，乃是秦将王离畎水灌大梁之处。乞陛下广集兵夫，于大梁起首开掘，西自河阴，引孟津水入，东至淮阴，放孟津水出，此间地不过千里。况于睢阳境内经过，一则路达广陵，二则凿穿王气。”帝闻奏大喜，出敕朝堂，有敢谏开河者斩。乃命征北大总管麻叔谋为开河都护，以荡寇将军李渊为开河副使。渊称疾不赴，即以左屯卫将军令狐达代之。诏发天下丁夫，男年十五以上，五十以下者皆至。如有隐匿者，斩三族。凡役夫五百四十三万馀人，昼夜开掘，急如星火。又诏江淮诸州，造大船五百只。使命促督，民间有配着造船一只者，家产破用皆尽，犹有不足，枷项笞背，然后鬻卖子女以供官费。到得开河功役渐次将成，龙舟亦就，帝大喜，将幸江都。命越王侗留守东都。宫女半不随驾，争攀号留。且言辽东小国，不足以烦大驾，愿遣将征之。帝意不回，作诗留别宫人云：
我梦江都好，征辽亦偶然。
但存颜色在，离别只今年。
车驾既行，师徒百万，离都旬日。长安贡御车女袁宝儿，年十五，腰肢纤堕，呆憨多态，帝宠爱特厚。时洛阳进合蒂迎辇花，云得之嵩山坞中，人不知其名，采花者异而贡之。会帝驾适至，因以“迎辇”名之。帝令宝儿持之，号曰司花女。时诏虞世南草《征辽指挥德音敕》，宝儿持花侍侧，注视久之。帝谓世南曰：“昔传飞燕可掌上舞，朕常谓儒生饰于文字，岂人能若是乎？及今得宝儿，方昭前事。然多憨态，今注目于卿。卿才人，可便作诗嘲之。”世南应诏，为绝句云：
学画莺黄半未成，垂肩亸袖太憨生。
缘憨却得君王宠，长把花枝傍辇行。
帝大悦。
既至汴京，帝御龙舟，萧后乘凤舸。于是吴越取民间女年十五六岁者五百人，谓之殿脚女，至龙舟、凤舸。每船用彩缆十条，每条用殿脚女十人，嫩羊十口，令殿脚女与羊相间而行。时方盛暑，翰林学士虞世基献计，请用垂柳栽于汴渠两堤上。一则树根四散，鞠护河堤；二则牵舟之人庇其阴；三则牵舟之羊食其叶。上大喜。诏民间献柳一株，赏一匹绢。百姓竞献之。又令亲种，帝自种一株，群臣次第皆种，方及百姓。时有谣言曰：“天子先栽，然后百姓栽。”栽与灾同音，盖妖谶也。栽毕，取御笔写赐垂柳姓杨，曰杨柳也。时舳舻相继，连接千里，自大梁至淮口，联绵不绝。锦帆过处，香闻数里。一日，帝将登龙舟，凭殿脚女吴绛仙肩，喜其媚丽，不与群辈等，爱之，久不移步。绛仙善画长蛾眉，帝色不自禁。回辇，召绛仙，将拜婕妤。萧后性妒忌，故不克谐。帝寝兴罢，擢为龙舟首楫，号曰崆峒夫人。由是殿脚女争效为长蛾眉。司宫吏日给螺子黛五斛，号为蛾绿。螺子黛出波斯国，每颗值十金。后征赋不足，杂以铜黛给之，独绛仙得赐螺黛不绝。帝每倚帘视绛仙，移时不去。顾内谒者曰：“古人言秀色若可餐，如绛仙真可疗饥矣。”因吟《持楫篇》赐之曰：
旧曲歌桃叶，新妆艳落梅。
将身傍轻楫，知是渡江来。
诏殿脚女千辈唱之。时越溪进耀光绫，绫纹突起有光彩。帝独赐司花女及绛仙，他人莫预。萧后恚愤不怿，由是二姬稍稍不得亲幸。帝常登楼忆之，题《东南柱》二篇云：
黯黯愁侵骨，绵绵病欲成。
须知潘岳鬓，强半为多情。
又云：
不信长相忆，丝从鬓里生。
闲来倚槛立，相望几含情。
殿脚女自至广陵，悉命备月观行宫。绛仙辈亦不得亲侍寝殿。有郎将自瓜州宣事回，进合欢果一器。帝命小黄门以一双驰骑赐绛仙。遇马上摇动，合欢蒂解。绛仙拜赐，因附红笺小简上进曰：
驿骑传双果，君王宠念深。
宁知辞帝里，无复合欢心。
帝览之，不悦，顾小黄门曰：“绛仙如何辞怨之深也？”黄门拜而言曰：“适走马摇动，及月观，果已离解，不复连理。”帝因言曰：“绛仙不独容貌可观，诗意深切，乃女相如也。亦何谢左贵嫔乎？”帝尝醉游后宫，偶见宫婢罗罗者，悦而私之。罗罗畏萧后，不敢迎帝。因托辞以程姬之疾，不可荐寝。帝乃嘲之曰：
个人无赖是横波，黛染隆颅簇小峨。
幸好留侬伴成梦，不留侬住意如何？
帝自达广陵，沉湎滋深，荒淫无度，往往为妖祟所惑。尝游吴公宅鸡台，恍惚间与陈后主相遇。帝幼年与后主甚善，乃起迎之，都忘其已死。后主尚唤帝为殿下。后主戴青纱皂帻，青绰袖，长裾，绿锦纯缘紫纹方平履。舞女数十，罗侍左右。中有一女殊色，帝屡目之。后主云：“殿下不识此人耶？即张丽华贵妃也。每忆桃叶山前乘战舰与此妃北渡。尔时丽华最恨，方倚临春阁，试东郭紫毫笔，书小砑红绡，作答江令“璧月”句未终，见韩擒虎跃青骢马，拥万甲骑，直来冲人，都不存去就之礼，以至有今日！”言罢，即以绿文测海酒蠡，酌红粱新酿劝帝。帝饮之甚欢。因请丽华舞《玉树后庭花》。丽华白后主，辞以抛掷岁久，自井中出来，腰肢粗巨，无复往时姿态。帝再三强之，乃徐起舞，终一曲。后主问帝：“萧妃何如此人？”帝曰：“春兰秋菊，各一时之秀也。”后主复诵诗十数篇。帝不记之，独爱《小窗诗》及《寄侍儿碧玉诗》。《小窗诗》云：
午醉醒来晚，无人梦自惊。
夕阳如有意，偏傍小窗明。
《寄碧玉》云：
离别肠应断，相思骨合销。
愁魂若非散，凭仗一相招。
丽华拜求帝赐一章。帝辞以不能。丽华笑曰：“尝闻‘此处不留侬，会有留侬处’。安得言不能耶？”帝强为之，操笔立成，曰：
见面无多事，闻名尔许时。
坐来生百媚，实个好相知。
丽华捧诗，赧然不怿。后主问帝：“龙舟之游乐乎？始谓殿下致治在尧舜之上，今日仍此逸游。大抵人生各图快乐，向时何见罪之深耶？三十六封书，至今使人怏怏不悦。”帝忽悟其已死，叱之曰：“何今日尚呼我为殿下，复以往事相讯耶？”恍惚不见，帝兀然不自知，惊悸移时。
帝后御龙舟，中道闻歌者甚悲，其辞曰：
我兄征辽东，饿死青山下。
今我挽龙舟，又困隋堤道。
方今天下饥，路粮无些少。
前去三千程，此身安可保！
寒骨枕荒沙，幽魂泣烟草。
悲损门内妻，望断吾家老。
安得义男儿，焚此无主尸。
引其孤魂回，负其白骨归。
帝闻其歌，遽遣人求其歌者，至晓不得其人。帝颇徬徨，通夕不寐。帝知世祚已去，意欲遂幸永嘉，群臣皆不愿从。扬州朝百官，天下朝贡使无一人至者，有来者，在途遭兵夺其贡物。帝犹与群臣议，诏十三道起兵，诛不朝贡者。帝深识玄象，常夜起观天，乃召太史令袁充，问曰：“天象如何？”充伏地泣涕曰：“星文大恶！贼星逼帝座甚急，恐祸起旦夕！愿陛下遽修德灭之。”帝不乐，乃起，入便殿，索酒自歌曰：
宫木阴浓燕子飞，兴亡自古漫成悲。
他日迷楼更好景，宫中吐艳恋红辉。
歌竟，不胜其悲。近侍奏：“无故而歌甚悲，臣皆不晓。”帝曰：“休问！他日自知也。”俯首不语。召矮民王义问曰：“汝知天下将乱乎？”义泣对曰：“臣远方废民，得蒙上贡，进入深宫，久承恩泽，又常自宫，以近陛下。天下大乱，固非今日。履霜坚冰，其渐久矣。臣料大祸，事在不救。”帝曰：“子何不早告我也？”义曰：“臣惟不言，言即死久矣。”帝乃泣下沾襟，曰：“子为我陈败乱之理，朕贵知其故也。”明日，义上书曰：
臣本南楚卑薄之地，逢圣明出治之时，不爱此身，愿从入贡。臣本侏儒，性尤蒙滞。出入左右，积有年岁。浓被圣私，皆逾素望。侍从乘舆，周旋台阁。臣虽至鄙，酷好穷经。颇知善恶之本源，少识兴亡之所以。还往民间，周知利害。深蒙顾问，方敢敷陈。自陛下嗣守元符，体临大器，圣神独断，谋谏莫从。大兴西苑，两至辽东。龙舟逾万艘，宫阙遍天下。兵甲常役百万，士民穷乎山谷。征辽者百不存十，殁葬者十未有一。帑藏全虚，谷粟涌贵，乘舆竟往，行幸无时。兵人侍从，常守空宫。遂令四方失望，天下为墟。方今有家之村，存者可数。子弟死于兵役，老弱困于蓬蒿。兵尸如岳，饿莩盈郊。狗彘厌人之肉，鸢鱼食人之馀。臭闻千里，骨积高原。阴风无人之墟，鬼哭寒草之下。目断平野，千里无烟。万民剥落，不保朝昏。父遗幼子，妻号故夫。孤苦何多，饿荒尤甚！乱离方始，生死谁知。人主爱人，一何至此！陛下圣性毅然，孰敢上谏。或有鲠言，即令赐死。臣下相顾，箝结自全。龙逢复生，安敢议奏！左右近臣，阿谀顺旨。迎合帝意，造作拒谏。皆出此途，乃逢富贵。陛下恶过，从何得闻？方今又败辽师，再幸东土，社稷危于春雪，干戈遍于四方。生民已入涂炭，官吏犹未敢言。陛下自惟，若何为计？陛下欲兴师，则兵吏不顺；欲行幸，则将卫莫从。适当此时，何以自处？陛下虽欲发愤修德，特加爱民，圣慈虽切救时，天下不可复得。大势已去，时不再来。巨厦之崩，一木不能支；洪河已决，掬壤不能救！臣本远人，不知忌讳。事急至此，安敢不言！臣今不死，后必死兵。敢献此书，延颈待尽。
帝省义奏，曰：“自古安有不亡之国，不死之主乎？”义曰：“陛下尚犹蔽饰己过！陛下常言：吾当跨三皇，超五帝，下视商周，使万世不可及。今日之势如何？能自复回都辇乎？”帝再三加叹。义曰：“臣昔不言，诚爱生也。今既具奏，愿以死谢。天下方乱，陛下自爱。”少选，左右报曰：“义自刎矣！”帝不胜悲伤，命厚葬焉。
时值阁裴虔通，虎贲郎将司马德戡，左右屯卫将军宇文化及，将谋作乱。因请放官奴，分直上下。帝可其奏，即下诏云：
寒暑迭用，所以成岁功也；日月代明，所以均劳逸也。故士子有游息之谈，农夫有休养之节。咨尔髦众，服役甚勤，执劳无怠。埃垢溢于爪发，虮虱结于兜鍪。朕甚悯之。俾尔休番，从便嬉戏，无烦方朔滑稽之请，而从卫士递上之文。朕于侍从之间，可谓恩矣！可依前件施行。
不数日，忽中夜闻外切切有声。帝急起，衣冠御内殿。坐未久，左右伏兵俱起。司马德戡携白刃向帝。帝叱之曰：“吾终年重禄养汝，吾无负汝，汝何得负我！”帝常所幸朱贵儿在帝傍，谓德戡曰：“三日前，帝虑侍卫秋寒，诏宫人悉絮袍裤，帝自临视。造数千领，两日毕功。前日颁赐，尔等岂不知也？何敢迫胁乘舆！”乃大骂德戡。德戡斩之，血溅帝衣。德戡前数帝罪，且曰：“臣实负陛下！但今天下俱叛，二京已为贼据。陛下归亦无门，臣生亦无路。臣已亏臣节，虽欲复已不可得也。愿得陛下首以谢天下！”乃携剑逼帝。帝复叱曰：“汝岂不知诸侯之血入地，大旱三年，况天子乎？死自有法！”命索药酒，不得。左右进练巾，逼帝入阁自经死。萧后率左右宫娥，辍床头小版为棺敛，粗备仪卫，葬于吴公台下。——即前此帝与陈后主相遇处也。
初，帝不爱第三子齐王暕，见之常切齿。每行幸，辄录以自随。及是难作，谓萧后曰：“得非阿孩耶？”阿孩，齐王暕小字也。司马德戡等既弑帝，即驰遣骑兵执齐王暕于私第，倮跣驱至当街。暕曰：“大家计必杀儿，愿容儿衣冠就死。”——犹意帝遣人杀之。父子见杀，至死不明，可胜痛悼！
后唐文皇太宗皇帝，提兵入京，见迷楼，太宗叹曰：“此皆民膏血所为！”乃命放出诸宫女，焚其宫殿，火经月不灭。前谣、前诗，无不应验。方知炀帝非天亡之也。后人有诗：
千里长河一旦开，亡隋波浪九天来。
锦帆未落干戈起，惆怅龙舟不更回。
