第六十七回：姜子牙金台拜将
诗曰：
金台拜将若飞仙，斗大黄金肘后悬。
梦入熊罴方实地，年登耄耋始朝天。
延绵周室承先业，树列齐封启后贤。
福寿两端人罕及，帝王师相古今传。
话说子牙见捉了洪锦，料知龙吉公主成功。将洪锦放下丹墀。少时，龙吉公主进相府。子牙欠身谢曰：“今日公主成莫大之功，皆是社稷生民之福。”公主曰：“自下高山，未与丞相成尺寸之功；今日捉了洪锦，但凭丞相发落。”龙吉公主道罢，自回净室去了。子牙令左右将洪锦推至殿前，问曰：“似你这等逆天行事之辈，何尝得片甲回去？”命：“推将出去，斩首号令！”有南宫适为监斩，候行刑令下，方欲开刀，只见一道人忙奔而来，喘息不定，只叫：“刀下留人！”南宫适看见，不敢动手，急进相府来，禀曰：“启丞相得知：末将斩洪锦，方欲开刀，有一道人只叫‘刀下留人’。未敢擅便，请令定夺。”子牙传：“请。”少时，那道人来至殿前，与子牙打了稽首。子牙曰：“道兄从何处来？”道人曰：“贫道乃月合老人也。因符元仙翁曾言龙吉公主与洪锦有俗世姻缘，曾绾红丝之约，故贫道特来通报；二则可以保子牙兵度五关，助得一臂之力。子牙公不可违了这件大事。”子牙暗想：“他乃蕊宫仙子，吾怎好将凡间姻缘之事与他讲？”乃令邓婵玉先去见龙吉公主，将就月合仙翁之言先禀过，方可再议。邓婵玉径进内庭，请公主出净室议事。公主忙出来，见邓婵玉，问曰：“有何事见我？”邓婵玉曰：“今有月合仙翁言公主与洪锦有俗世姻缘，曾绾红丝之约，该有一世夫妻，现在殿前与丞相共议此事，故丞相先着妾身启过娘娘，然后可以面议。”公主曰：“吾因在瑶池犯了清规，特贬我下凡，不得复归瑶池与吾母子重逢。今下山来，岂得又多此一番俗孽耶。”邓婵玉不敢作声。少时，月合仙翁同子牙至后厅。龙吉公主见仙翁稽首。仙翁曰：“今日公主已归正道，今贬下凡间者，正要了此一段俗缘，自然反本归元耳。况今子牙拜将在迩，那时兵度五关，公主该与洪锦建不世之勋，垂名竹帛。候功成之日，瑶池自有旌幡来迎接公主回宫。此是天数，公主虽欲强为，不可得矣。所以贫道受符元仙翁之命，故不辞劳顿，亲自至此，特为公主作伐。不然，洪锦刚赴法行刑，贫道至此，不迟不早，恰逢其时，其冥数可知。公主当依贫道之言，不可误却佳期，罪愆更甚，那时悔之晚矣。公主请自三思！”龙吉公主听了月合仙翁一篇话，不觉长吁一声：“谁知有此孽冤所系！既是仙翁掌人间婚姻之牍，我也不能强辞，但凭二位主持。”子牙、仙翁大喜，遂放了洪锦，用药敷好剑伤。洪锦自出营招回季康人马，择吉日与龙吉公主成了姻眷。正是：
天缘月合非容易，自有红丝牵系来。
话说洪锦与龙吉公主成了姻亲，乃纣王三十五年三月初三日。西岐城众将，打点东征，一应钱粮，俱各停当，只等子牙上出师表。翌日，武王设聚早朝，王曰：“有奏章出班，无事朝散。”言未毕，有姜丞相捧出师表上殿。武王命接上来。奉御官将表文开于御案上。武王从头看玩：
进表丞相臣姜尚。臣闻惟天地万物父母，惟人万物之灵。天佑下民，作之君，作之师。惟其克相上帝，宠绥四方，作民父母。今商王受弗敬上天，降灾下民，流毒邦国，剥丧元良，贼虐谏辅，狎侮五常，荒怠不敬，沉湎酒色，罪人以族，官人以世；惟宫室、台榭、陂池、侈服以残害于万姓；遗厥先宗庙弗祀；播弃黎老，昵比罪人；惟妇言是用，焚炙忠良，刳剔孕妇；崇信奸回，放黜师保；屏弃典刑，囚奴正士；杀妻戮子，惟淫酗是图，作奇技淫巧，以悦妇人；郊社不修，宗庙不享。商罪贯盈，天人共怒。今天下诸侯大会于孟津，兴吊民伐罪之师，救生民于水火，乞大王体上天好生之心，孚四海诸侯之念，思天下黎庶之苦，大奋鹰扬，择日出师，恭行天罚，则社稷幸甚，臣民幸甚！乞赐详示施行。谨具表以闻。
武王览毕，沉吟半晌。王曰：“相父此表，虽说纣王无道，为天下共弃，理当征伐；但昔日先王曾有遗言：‘切不可以臣伐君。’今日之事，天下后世以孤为口实。况孤有辜先王之言，谓之不孝。总纣王无道，君也。孤若伐之，谓之不忠。孤与相父共守臣节，以俟纣王改过迁善，不亦善乎。”子牙曰：“老臣怎敢有负先王。但天下诸侯布告中外，诉纣王罪状，不足以君天下，纠合诸侯，大会孟津，昭畅天威，兴吊民伐罪之师，观政于商，前有东伯侯姜文焕、南伯侯鄂顺、北伯侯崇黑虎具文书知会，如那一路诸侯不至者，先问其违抗之罪，次伐无道。老臣恐误国家之事，因此上表，请王定夺，愿大王裁之。”武王曰：“既是他三路欲伐成汤，听他等自为。孤与相父坐守本土，以尽臣节，上不失为臣之礼，下可以守先王之命。不亦美乎？”子牙曰：“惟天为万物父母，惟人万物之灵，亶聪明，作元后，元后作民父母。今商王受荼毒生民，如坐水火，罪恶贯盈，皇天震怒，命我先王，大勋未集耳。今大王行吊民伐罪之师，正代天以彰天讨，救民于水火。如不顺上天，厥罪惟均。”只见上大夫散宜生上前奏曰：“丞相之言乃为国忠谋，大王不可不听。今天下诸侯大会孟津，大王若不以兵相应，则不足取信于众人，则众人不服，必罪我国以助纣为虐。倘移兵加之，那时反不自遗伊戚。况纣王信谗，屡征西土，黎庶遭惊慌之苦，文武有汗马之劳，今方安宁，又动天下之兵，是祸无已时。以臣愚见，不若依相父之言，统兵大会孟津，与天下诸侯陈兵商郊，观政于商，俟其自改，则天下生民皆蒙其福，又不失信于诸侯，遗灾于西土，上可以尽忠于君，下可以尽孝于先王，可称万全策。乞大王思之。”武王听得散宜生一番言语，不觉忻悦，乃曰：“大夫之言是也。不知用多少人马？”宜生奏曰：“大王兵进五关，须当拜丞相为大将军，付以黄钺、白旄，总理大权，得专阃外之政，方可便宜行事。”武王曰：“但凭大夫主张，即拜相父为大将军，得专征伐。”宜生曰：“昔黄帝拜风后，须当筑台，拜告皇天、后土、山川、河渎之神，捧毂，推轮，方成拜将之礼。”武王曰：“凡一应事宜，俱是大夫为之。”武王朝散。宜生又至相府恭贺。百官俱各各欣悦。众门人个个喜欢。宜生次日至相府对子牙说，令南宫适、辛甲往岐山监造将台。当时二人至岐山，拣选木植砖石之物，克日兴工。也非一日，将台已完，二将回报子牙。宜生入内庭回武王旨，曰：“臣奉旨监造将台已完，谨择良辰，于三月十五日，请大王至金台，亲拜相父。”武王准旨，俟至日行礼。
且说子牙三月十三日立辛甲为军政司，先将“斩法纪律牌”挂在帅府，使众将各宜知悉。辛甲领令，挂出帅府：“扫荡成汤天宝大元帅姜条约示谕大小众将知悉。”
只见各款开列于后——
其一：闻鼓不进，闻金不退，举旗不起，按旗不伏，此为慢军；犯者斩。
第二：呼名不应，点视不到，违期不至，动乖纪律，此为欺军；犯者斩。
其三：夜传刁斗，怠而不报，更筹违度，声号不明，此为懈军；犯者斩。
其四：多出怨言，毁谤主将，不听约束，梗教难治，此为横军；犯者斩。
其五：扬声笑语，蔑视禁约，哓詈军门，此为轻军；犯者斩。
其六：所用兵器，克削钱粮，致使弓弩绝弦，箭无羽镞，剑戟不利，旗帜凋敝，此为贪军；犯者斩。
其七：谣言诡语，造捏鬼神，假托梦寐，大肆邪说，鼓惑将士，此为妖军；犯者斩。
其八：奸舌利齿，妄为是非，调拨士卒，互相争斗，致乱行伍，此为刁军；犯者斩。
其九：所到之地，凌侮百姓，逼淫妇女，此为奸军；犯者斩。
其十：窃人财物，以为己利，夺人首级，以为己功，此为盗军；犯者斩。
其十一：军中聚众议事，近帐私探信音，此为探军；犯者斩。
其十二：或闻所谋，及闻号令，漏泄于外，使敌人知之，此为背军；犯者斩。
其十三：调用之际，结舌不应，低眉俯首，面有难色，此为怯军；犯者斩。
其十四：出越队伍，搀前乱后，言语喧哗，不遵禁约，此为乱军；犯者斩。
其十五：托伤诈病，以避征进，捏故假死，因而逃脱，此为奸军；犯者斩。
其十六：主掌钱粮，给赏之时，阿私所亲，使士卒结怨，此为弊军；犯者斩。
其十七：观寇不审，探贼不详，到不言到，多则言少，少则言多，此为误军；犯者斩。
话说子牙将“斩法牌”挂于帅府，众将观之，无不敬谨。
且说宜生至十四日，入内庭见武王，曰：“请大王明日清晨至相府，请丞相登坛。”武王曰：“拜将之道，如何行礼？”宜生曰：“大王如黄帝拜风后，方成拜将之礼。”武王曰：“卿言正合孤意。”次日乃三月十五日吉辰，武王带领合朝文武齐至相府前。只听里面乐声响过三番，军政司令门官：“放炮开门。”只见三声炮响，相府门开。宜生引道，武王随后，至银安殿。军政司忙禀请元帅升殿：“有千岁亲来拜请元帅登辇。”子牙忙从后面道服而出。武王乃欠身言曰：“请元帅登辇。”子牙慌忙谢过，同武王分左右并行至大门。武王欠身打一躬。两边扶子牙上辇。宜生请武王亲扶凤尾，连推三步。后人有诗赞子牙末年叨此荣宠，诗曰：
周主今朝列将台，风云龙虎四门开。
香生满道衣冠引，紫气当天御仗来。
统领貔貅添瑞彩，安排士马尽崔嵬。
磻溪今日人龙出，八百开基说异才。
话说子牙排仪仗出城，只见前面七十里俱是大红旗，直摆到西岐山。西岐百姓，扶老携幼，俱来观看。子牙至岐山，将近将台边，有一座牌坊上，有一幅对联：
三千社稷归周主，一派华夷属武王。
话说众将分道而行。武王至将台边一看，只见将台高耸，甚是嵬峨轩昂。怎见得，但见：
台高三丈，象按三才。阔二十四丈，按二十四气。台有三层：第一层台中立二十五人，各穿黄衣，手持黄旗，按中央戊己土；东边立二十五人，各穿青衣，手持青旗，按东方甲乙木；西边立二十五人，各穿白衣，手持白旗，按西方庚辛金；南边立二十五人，各穿红衣，手持红旗，按南方丙丁火；北方立二十五人，各穿皂衣，手持皂旗，按北方壬癸水。第二层是三百六十五人，手各执大红旗三百六十五面，按周天三百六十五度。第三层立七十二员牙将，各执剑、戟、抓、锤，按七十二候。三层之中，各有祭器、祝文。自一层之下，两边仪仗，雁翅排列。真是衣冠整肃，剑戟森严，从古无两。
只见散宜生至鸾舆前，请武王出舆。武王忙下舆。宜生曰：“大王可至元帅前，请元帅下辇。”武王行至辇前，欠身曰：“请元帅下辇。”子牙忙令中军扶下辇来。宜生引导子牙至台边。散宜生赞礼曰：“请元帅面南背北。”散宜生开读祝文：
维大周十有三年，孟春丁卯，朔丙子，西周武王姬发遣上大夫散宜生敢昭告于五岳四渎、名山大川之神曰：呜呼！惟天惠民，惟辟奉天，抚绥众庶，克底于道。今商王受弗敬上天，降灾下民，惟妇言是用，昏弃厥祀弗答，昏弃厥遗王父、母、弟不迪，乃惟四方之多罪，逋逃是崇，是长，是信，是使，是以为大夫卿士，俾暴虐于百姓，以奸宄于商邑。今发夙夜祗惧，若不顺天，厥罪惟均。谨择今日，特拜姜尚为大将军，恭行天讨，伐罪吊民，永清四海。所赖神祇相我众士，以克厥勋。伏惟尚飨！
话说散宜生读罢祝文，有周公旦引子牙上第二层台。周公旦赞礼曰：“请元帅面东背西。”周公旦开读祝文：
维大周十有三年，孟春丁卯，上朔丙子，西周武王姬发遣周公旦敢昭告日、月、星辰、风伯、雨师、历代圣帝明王之神曰：呜呼！天有显道，厥类惟彰。今商王受乃夷居弗事上帝神祇，遗厥先宗庙弗祀，沉湎酒色，淫酗肆虐；惟宫室台榭是崇，焚炙忠良，刳剔孕妇，以残害于下民，牺牲粢盛，既于凶盗，乃曰“吾有民有命”，罔惩其侮。皇天震怒，命发诛之。发曷敢有越厥志。自思：欲济斯民，匪才不克。今特拜姜尚为大将军，取彼凶残，杀伐用张。仰赖神祇翊卫启迪，吐纳风云，嘘咈变化，拯救下民，恭行天罚，克定厥勋，于汤有光，伏惟尚飨！
周公旦读罢祝文。有召公奭引子牙上第三层台。毛公遂捧武王所赐黄钺、白旄，祝曰：“自今以后，奉天征讨，罚此独夫，为生民除害，为天下造福，元戎往勖之哉！”子牙跪受黄钺、白旄，乃令左右执捧。礼官赞礼曰：“请元戎面北，拜受龙章凤篆。”子牙跪拜。左右歌“中和”之曲，奏“八音”之章，乐声嘹喨，动彻上下。召公奭开读祝文：
维大周十有三年，孟春丁卯，上朔丙子，西岐武王姬发敢昭告昊天上帝，后土神祇曰：呜呼！天矜于民。民之所欲，天必从之。今商王受狎侮五常，荒怠弗敬，自绝于天，结怨于民，斮朝涉之胫，剖贤人之心，作威杀戮，毒痡四海，崇信奸回，放黜师保，屏弃典刑，囚奴正士，郊社不修，宗庙不享，作奇技淫巧，以悦妇人，无辜吁天，上帝弗顺，祝降时丧。臣发曷敢有越厥志，祗承上帝，以遏乱略，华夏蛮貊，罔不率俾。惟我先王，为国求贤，聘请姜尚以助发；今特拜为大将军，大会孟津，以彰天讨，取彼独夫，永清四海。所赖有神，尚克相予，以济兆民，无作神羞；克成厥勋，诞膺天命，以抚方夏。恳祈照临，永光西土。神其鉴兹。伏惟尚飨！
召公奭读罢祝文，子牙居中而立。军政司上台，启元帅：“发鼓竖旗。”两边鼓响，拽起宝纛旗来。军政司请元帅戴护顶之宝。军政官用红漆端盘，捧上一顶金盔来。怎见得：
黄邓邓，耀水镜；玲珑花，巧样称。竖三叉，攒四凤。六瓣六楞紫金盔，缨络翻，朱砂迸。珊瑚碧玉周围绕，玛瑙珍珠前面钉。
军政司将盔捧与子牙戴上。又传令：“取袍甲上台。”军政官高捧袍铠，献在台上。怎见得：
龙吞口，兽吞肩。红似火，赤似烟。老君炉，曾烧炼，千锤打，万锤颠。绿绒扣，紫绒穿。迸铜锤，扛铁鞭。锁子文，甲上悬。披一领，按南方丙丁火，茜草染，胭脂抹。五彩装，花千朵。遍金织就大红袍。系一条四指阔，羊脂玉，玛瑙厢，琥珀砌，紫金雀舌八宝攒就白玉带。
话说姜元帅金装甲胄，立于台上。军政司传：“取印、剑上台。”军政官捧剑、印上台，又捧一架，架上有三般令天子、协诸侯之物；内有令天子旗，令天子剑，令天子箭。正见印、剑上台来，有诗为证：
黄金斗大掌貔貅，杀伐从来神鬼愁。
吕望今朝登台后，乾坤一统属西周。
话说军政司将印、剑捧至子牙面前。子牙将印、剑接在手中，高捧过眉。散宜生请武王拜将。武王在台下大拜八拜。武王拜罢，子牙令辛甲把令天子旗将武王请上台来。少时，辛甲执旗大呼曰：“奉元帅将令，请武王上台！”武王随令旗上台。子牙传令：“请开印、剑。”请武王面南端坐。子牙拜谢毕，跪而奏曰：“老臣闻国不可从外而治，军不可从中而御，二心不可以事君，疑志不可以应敌。臣既受命，尊节钺之威，岂敢不效驽骀，以报知遇之恩也。”武王曰：“相父今为大将东征，但愿早至孟津，会兵速返，孤之幸矣。”子牙谢恩。武王下台，众将听候指挥。子牙传令：“军政官与众得知，俱于三日后在教军场听点。今日有三山五岳众道兄与我饯别。”辛甲领命，传与众将知悉。武王同文武百官俱在金台。
子牙离了将台，往岐山正南而来。有哪吒领诸门人来迎接子牙。只见甲胄威仪，十分壮丽。来至芦篷，只见玉虚门下十二弟子拍手大笑而来，对子牙曰：“相将威仪，自壮行色，子牙真人中之龙也！”子牙欠背打躬曰：“多蒙列位师兄抬举，今日得握兵权，皆众师兄之赐也，而姜尚何能哉！”众仙曰：“只等掌教圣人来至，吾辈才好奉酒。”话犹未了，只听得空中一派笙簧，仙乐齐奏。怎见得，有诗为证：
紫气空中绕帝都，笙簧嘹亮白云浮。
青鸾丹凤随銮驾，羽扇幡幢傍辘轳。
对对金童云里现，双双玉女珮声殊。
祥光瑞彩多灵异，周室当兴应赤符。
话说元始天尊驾临，诸弟子伏道迎接。子牙俯伏，口称：“弟子愿老爷圣寿无疆！”众门人引道，酌水焚香，迎鸾接驾。元始天尊上了芦篷坐下。子牙复拜。元始曰：“姜尚，你四十年积功累行，今为帝王之师，以受人间福禄，不可小视了。你东征灭纣，立功建业，列土分茅，子孙绵远，国祚延长。贫道今日特来饯你。”命白鹤童子：“取酒来。”斟了半杯，子牙跪接，一饮而尽。元始曰：“此一杯愿子成功扶圣主。”又引一杯，“治国定无虞。”又一杯，“速速会诸侯。”子牙吃了三杯，又跪下。元始曰：“子又复跪者何说？”子牙曰：“蒙老爷天恩教育，使尚得拜将东征，弟子此行，不知吉凶如何，恳求指示！”天尊曰：“你此去并无他虞，你谨记一偈，自有验也。偈曰：
界牌关遇诛仙阵，穿云关下受瘟。
谨防‘达兆光先德’，过了万仙身体康。”
子牙闻偈，拜谢曰：“弟子敬佩此偈。”元始曰：“我返驾回宫，你众弟子再为饯别。”群仙送出篷来，只见仙风一阵，回了鸾驾。
且说众仙来与子牙奉酒，各饮三杯，南极仙翁也奉子牙饯别酒三杯，俱要起身作辞而去。众门人见子牙问师尊前去吉凶，金吒忙向文殊广法天尊问曰：“弟子前去，吉凶如何？”道人曰：“你：
修身一性超仙体，何怕无谋进五关。”
哪吒也来问太乙真人曰：“弟子此行，吉凶如何？”真人曰：“你：
汜水关前重道术，方显莲花是化身。”
木吒来问普贤真人曰：“弟子领法旨下山，不知归着如何？”真人曰：“你：
进关全仗吴钩剑，不负仙传在九宫。”
韦护也问道行天尊曰：“弟子佐姜师叔至孟津，可有妨碍？”道行天尊曰：“你比众人不同，岂不知你：
历代多少修行客，独你全真第一人。”
雷震子来问云中子曰：“弟子此去，吉凶如何？”云中子曰：“你：
两枚仙杏安天下，可保周家八百年。”
杨戬也问玉鼎真人曰：“弟子此去如何？”真人曰：“你比别人不同：
修成八九玄中妙，任尔纵横在世间。”
李靖来问燃灯道人曰：“弟子此行，凶吉如何？”道人曰：“你也比别人不同：
肉身成圣超天境，久后灵山护法台。”
黄天化问清虚道德真君曰：“弟子此行，凶吉何如？”道德真君一见黄天化命运不长，面带绝气，低首不言；然而心中不忍，真是可怜。真君复向黄天化言曰：“徒弟，你问前程之事，我有一偈，你可时时在心，谨记依偈而行，庶几无事。”道人念偈。不知后事如何，且听下回分解。
