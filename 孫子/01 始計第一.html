<h2>始計第一</h2>
<p>孫子曰：兵者，國之大事，死生之地，存亡之道，不可不察也。</p>
<p>故經之以五事，校之以計，而索其情：一曰道，二曰天，三曰地，四曰將，五曰法。</p>
<p>道者，令民與上同意，故可與之死，可與之生，而不危也。天者，陰陽、寒暑、時制也。地者，遠近、險易、廣狹、死生也。將者，智、信、仁、勇、嚴也。法者，曲制、官道、主用也。凡此五者，將莫不聞，知之者勝，不知者不勝。</p>
<p>故校之以計，而索其情，曰：主孰有道？將孰有能？天地孰得？法令孰行？兵眾孰強？士卒孰練？賞罰孰明？吾以此知勝負矣。</p>
<p>將聽吾計，用之必勝，留之；將不聽吾計，用之必敗，去之。</p>
<p>計利以聽，乃為之勢，以佐其外。勢者，因利而制權也。</p>
<p>兵者，詭道也。故能而示之不能，用而示之不用，近而示之遠，遠而示之近。利而誘之，亂而取之，實而備之，強而避之，怒而撓之，卑而驕之，佚而勞之，親而離之，攻其無備，出其不意。此兵家之勝，不可先傳也。</p>
<p>夫未戰而廟筭勝者，得筭多也；未戰而廟筭不勝者，得筭少也。多筭勝少筭，而況於無筭乎！吾以此觀之，勝負見矣。</p>