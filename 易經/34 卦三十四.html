<h5>易經</h5>　　　<span class="style11">卦三十四</span>
<hr>
<div class="b1Img"><img src="../../imgs/a003.gif" alt="震卦"></p>
<p><img src="../../imgs/a001.gif" alt="乾卦"></div>
<h6>大壯　雷天大壯　震上　乾下</h6>
<p>大壯。利貞。</p>
<p>彖曰：大壯，大者壯也。剛以動，故壯。大壯利貞，大者正也。正大而天地之情可見矣！</p>
<p>象曰：雷在天上，大壯，君子以非禮弗履。</p>
<p>初九：壯于趾，征凶，有孚。象曰：壯于趾，其孚窮也。</p>
<p>九二：貞吉。象曰：九二貞吉，以中也。</p>
<p>九三：小人用壯，君子用罔，貞厲，羝羊觸藩，羸其角。象曰：小人用壯，君子罔也。</p>
<p>九四：貞吉悔亡，藩決不羸，壯于大輿之輹。象曰：藩決不羸，尚往也。</p>
<p>六五：喪羊于易，无悔。象曰：喪羊于易，位不當也。</p>
<p>上六：羝羊觸藩，不能退，不能遂，无攸利，艱則吉。象曰：不能退，不能遂，不詳也；艱則吉，咎不長也。</p>
<hr>            
