<h2>卦三十八</h2>
<h6>睽 火澤睽 離上 兌下</h6>
<p>睽。小事吉。</p>
<p>彖曰：睽，火動而上，澤動而下，二女同居，其志不同行。說而麗乎明，柔進而上行，得中而應乎剛，是以小事吉。天地睽而其事同也，男女睽而其志通也，萬物睽而其事類也。睽之時用大矣哉！</p>
<p>象曰：上火下澤，睽。君子以同而異。</p>
<p>初九：悔亡，喪馬勿逐自復，見惡人无咎。象曰：見惡人，以避咎也。</p>
<p>九二：遇主于巷，无咎。象曰：遇主于巷，未失道也。</p>
<p>六三：見輿曳，其牛掣，其人天且劓，无初有終。象曰：見輿曳，位不當也；无初有終，遇剛也。</p>
<p>九四：睽孤，遇元夫；交孚，厲无咎。象曰：交孚无咎，志行也。</p>
<p>六五：悔亡，厥宗噬膚，往何咎？象曰：厥宗噬膚，往有慶也。</p>
<p>上九：睽孤，見豕負塗，載鬼一車。先張之弧，後說之弧，匪寇婚媾，往遇雨則吉。象曰：遇雨之吉，群疑亡也。</p>