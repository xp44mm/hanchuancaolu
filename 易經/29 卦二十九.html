<h5>易經</h5>　　　<span class="style11">卦二十九</span>
<hr>
<div class="b1Img"><img src="../../imgs/a004.gif" alt="坎卦"></p>
<p><img src="../../imgs/a004.gif" alt="坎卦"></div>
<h6>坎　坎為水　坎上　坎下</h6>
<p>習坎有孚，維心亨，行有尚。</p>
<p>彖曰：習坎，重險也。水流而不盈，行險而不失其信，維心亨，乃以剛中也。行有尚，往有功也。天險，不可升也；地險，山川丘陵也。王公設險以守其國，險之時用大矣哉！</p>
<p>象曰：水洊至，習坎，君子以常德行，習教事。</p>
<p>初六：習坎，入于坎窞，凶。象曰：習坎入坎，失道凶也。</p>
<p>九二：坎有險，求小得。象曰：求小得，未出中也。</p>
<p>六三：來之坎坎，險且枕，入于坎窞，勿用。象曰：來之坎坎，終无功也。</p>
<p>六四：尊酒簋貳用缶，內約自牖，終无咎。象曰：尊酒簋貳，剛柔際也。</p>
<p>九五：坎不盈，祇既平，无咎。象曰：坎不盈，中未大也。</p>
<p>上六：係用徽纆，寘于叢棘，三歲不得，凶。象曰：上六失道，凶三歲也。</p>
<hr>  
