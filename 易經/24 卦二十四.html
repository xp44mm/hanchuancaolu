<h5>易經</h5>　　　<span class="style11">卦二十四</span>
<hr>
<div class="b1Img"><img src="../../imgs/a002.gif" alt="坤卦"></p>
<p><img src="../../imgs/a003.gif" alt="震卦"></div>
<h6>復　地雷復　坤上　震下</h6>
<p>復。亨。出入无疾，朋來无咎。反復其道，七日來復。利有攸往。</p>
<p>彖曰：復亨，剛反；動而以順行，是以出入无疾，朋來无咎。反復其道，七日來復，天行也；利有攸往，剛長也；復其見天地之心乎。</p>
<p>象曰：雷在地中復，先王以至日，閉關，商旅不行，后不省方。</p>
<p>初九：不遠復，无祗悔，元吉。象曰：不遠之復，以脩身也。</p>
<p>六二：休復，吉。象曰：休復之吉，以下仁也。</p>
<p>六三：頻復，厲，无咎。象曰：頻復之厲，義无咎也。</p>
<p>六四：中行獨復。象曰：中行獨復，以從道也。</p>
<p>六五：敦復，无悔。象曰：敦復无悔，中以自考也。</p>
<p>上六：迷復，凶，有災眚，用行師，終有大敗，以其國君凶。至于十年，不克征。象曰：迷復之凶，反君道也。</p>
<hr>                                    
