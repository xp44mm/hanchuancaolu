<h5>易經</h5>　　　<span class="style11">卦五十四</span>
<hr>
<div class="b1Img"><img src="../../imgs/a003.gif" alt="震卦"></p>
<p><img src="../../imgs/a007.gif" alt="兌卦"></div>
<h6>歸妹　雷澤歸妹　震上　兌下</h6>
<p>歸妹。征凶，无攸利。</p>
<p>彖曰：歸妹，天地之大義也。天地不交而萬物不興，歸妹，人之終始也。說以動，所歸妹也。征凶，位不當也；无攸利，柔乘剛也。</p>
<p>象曰：澤上有雷，歸妹。君子以永終知敝。</p>
<p>初九：歸妹以娣，跛能履，征吉。象曰：歸妹以娣，以恒也；跛能履吉，相承也。</p>
<p>九二：眇能視，利幽人之貞。象曰：利幽人之貞，未變常也。</p>
<p>六三：歸妹以須，反歸以娣。象曰：歸妹以須，位未當也。</p>
<p>九四：歸妹愆期，遲歸有時。象曰：愆期之志，有待而行也。</p>
<p>六五：帝乙歸妹，其君之袂，不如其娣之袂良。月幾望，吉。象曰：帝乙歸妹，不如其娣之袂良也；其位在中，以貴行也。</p>
<p>上六：女承筐，无實，士刲羊，无血，无攸利。象曰：上六无實，承虛筐也。</p>
<hr>                                                    
