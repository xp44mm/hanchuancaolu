<h2>卦五十六</h2>
<h6>旅 火山旅 離上 艮下</h6>
<p>旅。小亨，旅貞吉。</p>
<p>彖曰：旅，小亨，柔得中乎外，而順乎剛，止而麗乎明，是以小亨，旅貞吉也。旅之時義大矣哉！</p>
<p>象曰：山上有火，旅。君子以明慎用刑，而不留獄。</p>
<p>初六：旅瑣瑣，斯其所取災。象曰：旅瑣瑣，志窮災也。</p>
<p>六二：旅即次，懷其資，得童僕貞。象曰：得童僕貞，終无尤也。</p>
<p>九三：旅焚其次，喪其童僕，貞厲。象曰：旅焚其次，亦以傷矣；以旅與下，其義喪也。</p>
<p>九四：旅于處，得其資斧，我心不快。象曰：旅于處，未得位也；得其資斧，心未快也。</p>
<p>六五：射雉，一矢亡，終以譽命。象曰：終以譽命，上逮也。</p>
<p>上九：鳥焚其巢，旅人先笑後號咷，喪牛于易，凶。象曰：以旅在上，其義焚也；喪牛之凶，終莫之聞也。</p>