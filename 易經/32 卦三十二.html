<h2>卦三十二</h2>
<h6>恒 雷風恆 震上 巽下</h6>
<p>恒。亨，无咎，利貞。利有攸往。</p>
<p>彖曰：恒，久也。剛上而柔下，雷風相與，巽而動，剛柔皆應，恒。恒，亨，无咎，利貞，久於其道也。天地之道，恒久而不已也。利有攸往，終則有始也。日月得天而能久照，四時變化而能久成，聖人久於其道而天下化成。觀其所恒，而天地萬物之情可見矣！</p>
<p>象曰：雷風，恒；君子以立不易方。</p>
<p>初六：浚恒，貞凶，无攸利。象曰：浚恒之凶，始求深也。</p>
<p>九二：悔亡。象曰：九二悔亡，能久中也。</p>
<p>九三：不恒其德，或承之羞，貞吝。象曰：不恒其德，无所容也。</p>
<p>九四：田无禽。象曰：久非其位，安得禽也。</p>
<p>六五：恒其德，貞，婦人吉，夫子凶。象曰：婦人貞吉，從一而終也。夫子制義，從婦凶也。</p>
<p>上六：震恒，凶。象曰：震恒在上，大无功也。</p>