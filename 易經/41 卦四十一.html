<h5>易經</h5>　　　<span class="style11">卦四十一</span>
<hr>
<div class="b1Img"><img src="../../imgs/a005.gif" alt="艮卦"></p>
<p><img src="../../imgs/a007.gif" alt="兌卦"></div>
<h6>損　山澤損　艮上　兌下</h6>
<p>損。有孚，元吉，无咎，可貞，利有攸往。曷之用？二簋可用享。</p>
<p>彖曰：損，損下益上，其道上行。損而有孚，元吉，无咎，可貞，利有攸往。曷之用？二簋可用享。二簋應有時，損剛益柔有時，損益盈虛，與時偕行。</p>
<p>象曰：山下有澤，損。君子以懲忿窒欲。</p>
<p>初九：祀事遄往，无咎，酌損之。象曰：祀事遄往，尚合志也。</p>
<p>九二：利貞，征凶。弗損益之。象曰：九二利貞，中以為志也。</p>
<p>六三：三人行則損一人，一人行則得其友。象曰：一人行，三則疑也。</p>
<p>六四：損其疾，使遄有喜，无咎。象曰：損其疾，亦可喜也。</p>
<p>六五：或益之十朋之龜，弗克違，元吉。象曰：六五元吉，自上祐也。</p>
<p>上九：弗損益之，无咎，貞吉。利有攸往，得臣无家。象曰：弗損益之，大得志也。</p>
<hr>                          
