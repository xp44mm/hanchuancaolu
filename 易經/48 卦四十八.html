<h5>易經</h5>　　　<span class="style11">卦四十八</span>
<hr>
<div class="b1Img"><img src="../../imgs/a004.gif" alt="坎卦"></p>
<p><img src="../../imgs/a006.gif" alt="巽卦"></div>
<h6>井　水風井　坎上　巽下</h6>
<p>井。改邑不改井，无喪无得，往來井井。汔至，亦未繘井，羸其瓶，凶。</p>
<p>彖曰：巽乎水而上水，井。井養而不窮也。改邑不改井，乃以剛中也。汔至亦未繘井，未有功也。羸其瓶，是以凶也。</p>
<p>象曰：木上有水，井。君子以勞民勸相。</p>
<p>初六：井泥不食，舊井无禽。象曰：井泥不食，下也；舊井无禽，時舍也。</p>
<p>九二：井谷射鮒，甕敝漏。象曰：井谷射鮒，无與也。</p>
<p>九三：井渫不食，為我心惻，可用汲。王明並受其福。象曰：井渫不食，行惻也。求王明，受福也。</p>
<p>六四：井甃，无咎。象曰：井甃无咎，脩井也。</p>
<p>九五：井洌，寒泉食。象曰：寒泉之食，中正也。</p>
<p>上六：井收，勿幕，有孚，元吉。象曰：元吉在上，大成也。</p>
<hr>                                        
