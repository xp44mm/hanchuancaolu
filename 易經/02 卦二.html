  <h5>易經</h5>　　　<span class="style11">卦二</span>
      <hr>
<div class="b1Img"><img src="../../imgs/a002.gif" alt="坤卦"></p><p><img src="../../imgs/a002.gif" alt="坤卦"></div>
        <h6>坤　坤為地　坤上　坤下</h6>
        <p>坤：元、亨、利牝馬之貞。君子有攸往，先迷後得，主利。西南得朋，東北喪朋。安貞。吉。</p>
        <p>彖曰：至哉坤元，萬物資生，乃順承天。坤厚載物，德合无疆。含弘光大，品物咸亨。牝馬地類，行地无疆，柔順利貞。君子攸行，先迷失道，後順得常。西南得朋，乃與類行；東北喪朋，乃終有慶。安貞之吉，應地无疆。</p>
        <p>象曰：地勢坤。君子以厚德載物。</p>
        <p>初六，履霜，堅冰至。象曰：履霜堅冰，陰始凝也；馴致其道，至堅冰也。</p>
        <p>六二，直方大，不習无不利。象曰：六二之動，直以方也；不習无不利，地道光也。</p>
        <p>六三，含章可貞，或從王事，无成有終。象曰：含章可貞，以時發也；或從王事，知光大也。</p>
        <p>六四，括囊，无咎无譽。象曰：括囊无咎，慎不害也。</p>
        <p>六五，黃裳元吉。象曰：黃裳元吉，文在中也。</p>
        <p>上六，龍戰于野，其血玄黃。象曰：龍戰于野，其道窮也。</p>
        <p>用六，利永貞。象曰：用六永貞，以大終也。</p>
        <p>文言曰：坤，至柔而動也剛，至靜而德方，後得主而有常，含萬物而化光。坤道其順乎！承天而時行。</p>
        <p>積善之家，必有餘慶；積不善之家，必有餘殃。臣弒其君，子弒其父，非一朝一夕之故，其所由來者漸矣，由辨之不早辨也。易曰履霜堅冰至，蓋言順也。</p>
        <p>直其正也，方其義也。君子敬以直內，義以方外，敬義立而德不孤。直、方、大，不習无不利，則不疑其所行也。</p>
        <p>陰雖有美含之，以從王事，弗敢成也。地道也，妻道也，臣道也。地道无成而代有終也。</p>
        <p>天地變化，草木蕃；天地閉，賢人隱。易曰：「括囊，无咎无譽」。蓋言謹也。</p>
        <p>君子黃中通理，正位居體。美在其中，而暢於四支，發於事業，美之至也！</p>
        <p>陰疑於陽必戰，為其嫌於无陽也，故稱龍焉。猶未離其類也，故稱血焉。夫玄黃者，天地之雜也，天玄而地黃。</p>
                <hr>
    