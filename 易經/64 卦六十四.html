<h5>易經</h5>　　　<span class="style11">卦六十四</span>
<hr>
<div class="b1Img"><img src="../../imgs/a008.gif" alt="離卦"></p>
<p><img src="../../imgs/a004.gif" alt="坎卦"></div>
<h6>未濟　火水未濟　離上　坎下</h6>
<p>未濟。亨，小狐汔濟，濡其尾，无攸利。</p>
<p>彖曰：未濟亨，柔得中也。小狐汔濟，未出中也。濡其尾，无攸利，不續終也。雖不當位，剛柔應也。</p>
<p>象曰：火在水上，未濟。君子以慎辨物居方。</p>
<p>初六：濡其尾，吝。象曰：濡其尾，亦不知極也。</p>
<p>九二：曳其輪，貞吉。象曰：九二貞吉，中以行正也。</p>
<p>六三：未濟，征凶，利涉大川。象曰：未濟征凶，位不當也。</p>
<p>九四：貞吉，悔亡。震用伐鬼方，三年有賞于大邦。象曰：貞吉悔亡，志行也。</p>
<p>六五：貞吉，无悔。君子之光，有孚，吉。象曰：君子之光，其暉吉也。</p>
<p>上九：有孚于飲酒，无咎。濡其首，有孚失是。象曰：飲酒濡首，亦不知節也。</p>
<hr>                                                                        
