<h2>卦四十五</h2>
<h6>萃 澤地萃 兌上 坤下</h6>
<p>萃。亨。王假有廟，利見大人，亨，利貞。用大牲吉，利有攸往。</p>
<p>彖曰：萃，聚也；順以說，剛中而應，故聚也。王假有廟，致孝享也。利見大人亨，聚以正也。利貞。用大牲吉，利有攸往，順天命也。觀其所聚，而天地萬物之情可見矣！</p>
<p>象曰：澤上於地，萃。君子以除戎器，戒不虞。</p>
<p>初六：有孚不終，乃亂乃萃。若號，一握為笑，勿恤，往无咎。象曰：乃亂乃萃，其志亂也。</p>
<p>六二：引吉，无咎，孚乃利用禴。象曰：引吉无咎，中未變也。</p>
<p>六三：萃如嗟如，无攸利，往无咎，小吝。象曰：往无咎，上巽也。</p>
<p>九四：大吉，无咎。象曰：大吉无咎，位不當也。</p>
<p>九五：萃有位，无咎，匪孚，元永貞，悔亡。象曰：萃有位，志未光也。</p>
<p>上六：齎咨涕洟，无咎。象曰：齎咨涕洟，未安上也。</p>