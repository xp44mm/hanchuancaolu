<h5>易經</h5>　　　<span class="style11">卦四十二</span>
<hr>
<div class="b1Img"><img src="../../imgs/a006.gif" alt="巽卦"></p>
<p><img src="../../imgs/a003.gif" alt="震卦"></div>
<h6>益　風雷益　巽上　震下</h6>
<p>益。利有攸往，利涉大川。</p>
<p>彖曰：益，損上益下，民說无疆。自上下下，其道大光。利有攸往，中正有慶。利涉大川，木道乃行。益動而巽，日進无疆。天施地生，其益无方。凡益之道，與時偕行。</p>
<p>象曰：風雷益。君子以見善則遷，有過則改。</p>
<p>初九：利用為大作，元吉，无咎。象曰：元吉无咎，下不厚事也。</p>
<p>六二：或益之十朋之龜，弗克違，永貞吉。王用享于帝，吉。象曰：或益之，自外來也。</p>
<p>六三：益之用凶事，无咎，有孚中行。告公用圭。象曰：益用凶事，固有之也。</p>
<p>六四：中行，告公從，利用為依遷國。象曰：告公從，以益志也。</p>
<p>九五：有孚惠心，勿問元吉，有孚惠我德。象曰：有孚惠心，勿問之矣；惠我德，大得志也。</p>
<p>上九：莫益之，或擊之，立心勿恒，凶。象曰：莫益之，偏辭也；或擊之，自外來也。</p>
<hr>                            
