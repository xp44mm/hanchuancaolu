                              <h5>易經</h5>　　　<span class="style11">卦四十三</span>
       <hr>
<div class="b1Img"><img src="../../imgs/a007.gif" alt="兌卦"></p><p><img src="../../imgs/a001.gif" alt="乾卦"></div>
        <h6>夬　澤天夬　兌上　乾下</h6>
                                  <p>夬。揚于王庭，孚號有厲，告自邑，不利即戎，利有攸往。</p>
                                  <p>彖曰：夬，決也；剛決柔也，健而說，決而和。揚于王庭，柔乘五剛也。孚號有厲，其危乃光也。告自邑，不利即戎，所尚乃窮也。利有攸往，剛長乃終也。</p>
                                  <p>象曰：澤上於天，夬。君子以施祿及下，居德則忌。</p>
                                  <p>初九：壯于前趾，往不勝為咎。象曰：不勝而往，咎也。</p>
                                  <p>九二：惕號，莫夜有戎，勿恤。象曰：有戎勿恤，得中道也。</p>
                                  <p>九三：壯于頄，有凶。君子夬夬，獨行遇雨，若濡有慍，无咎。象曰：君子夬夬，終无咎也。</p>
                                  <p>九四：臀无膚，其行次且。牽羊悔亡，聞言不信。象曰：其行次且，位不當也；聞言不信，聰不明也。</p>
                                  <p>九五：莧陸夬夬，中行无咎。象曰：中行无咎，中未光也。</p>
                                  <p>上六：无號，終有凶。象曰：无號之凶，終不可長也。</p>
                                  <hr>
                              