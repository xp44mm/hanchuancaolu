                      <h5>易經</h5>　　　<span class="style11">卦十一</span>
       <hr>
<div class="b1Img"><img src="../../imgs/a002.gif" alt="坤卦"></p><p><img src="../../imgs/a001.gif" alt="乾卦"></div>
        <h6>泰　地天泰　坤上　乾下</h6>
                          <p>泰。小往大來，吉，亨。</p>
                          <p>彖曰：泰，小往大來，吉，亨。則是天地交而萬物通也，上下交而其志同也。內陽而外陰，內健而外順，內君子而外小人；君子道長，小人道消也。</p>
                          <p>象曰：天地交，泰；后以財成天地之道，輔相天地之宜，以左右民。</p>
                          <p>初九：拔茅茹，以其彙，征吉。象曰：拔茅征吉，志在外也。</p>
                          <p>九二：包荒，用馮河；不遐遺，朋亡。得尚于中行。象曰：包荒，得尚于中行，以光大也。</p>
                          <p>九三：无平不陂，无往不復；艱貞，无咎；勿恤其孚，于食有福。象曰：无往不復，天地際也。</p>
                          <p>六四：翩翩不富以其鄰，不戒以孚。象曰：翩翩不富，皆失實也。不戒以孚，中心願也。</p>
                          <p>六五：帝乙歸妹，以祉元吉。象曰：以祉元吉，中以行願也。</p>
                          <p>上六：城復于隍，勿用師，自邑告命，貞吝。象曰：城復于隍，其命亂也。</p>
                        <hr>
                      