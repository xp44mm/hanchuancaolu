 <h5>易經</h5>　　　<span class="style11">卦四十七</span>
       <hr>
<div class="b1Img"><img src="../../imgs/a007.gif" alt="兌卦"></p><p><img src="../../imgs/a004.gif" alt="坎卦"></div>
        <h6>困　澤水困　兌上　坎下</h6>
                                          <p>困。亨，貞。大人吉，无咎。有言不信。</p>
                                          <p>彖曰：困，剛弇也，險以說。困而不失其所亨，其唯君子乎？貞，大人吉，以剛中也。有言不信，尚口乃窮也。</p>
                                          <p>象曰：澤无水，困。君子以致命遂志。</p>
                                          <p>初六：臀困于株木，入于幽谷，三歲不覿。象曰：入于幽谷，幽不明也。</p>
                                          <p>九二：困于酒食，朱紱方來，利用享祀，征凶，无咎。象曰：困于酒食，中有慶也。</p>
                                          <p>六三：困于石，據于蒺藜，入于其宮，不見其妻，凶。象曰：據于蒺藜，乘剛也；入于其宮，不見其妻，不祥也。</p>
                                          <p>九四：來徐徐，困于金車，吝有終。象曰：來徐徐，志在下也。雖不當位，有與也。</p>
                                          <p>九五：劓刖困于赤紱，乃徐有說，利用祭祀。象曰：劓刖，志未得也；乃徐有說，以中直也；利用祭祀，受福也。</p>
                                          <p>上六：困于葛藟，于臲卼，曰動悔，有悔，征吉。象曰：困于葛藟，未當也；動悔有悔，吉行也。</p>
                                          <hr>
                                      