<h5>易經</h5>　　　<span class="style11">卦六</span>
<hr>
<div class="b1Img"><img src="../../imgs/a001.gif" alt="乾卦"></div>
<div><img src="../../imgs/a004.gif" alt="坎卦"></div>
<h6>訟　天水訟　乾上　坎下</h6>
<p>訟。有孚窒，惕中吉；終凶。利見大人，不利涉大川。</p>
<p>彖曰：訟，上剛下險，險而健，訟。訟，有孚窒，惕中吉，剛來而得中也；終凶，訟不可成也。利見大人，尚中正也。不利涉大川，入于淵也。</p>
<p>象曰：天與水違行，訟；君子以作事謀始。</p>
<p>初六：不永所事，小有言，終吉。象曰：不永所事，訟不可長也；雖小有言，其辯明也。</p>
<p>九二：不克訟，歸而逋，其邑人三百戶，无眚。象曰：不克訟，歸逋竄也；自下訟上，患至掇也。</p>
<p>六三：食舊德，貞，厲，終吉。或從王事，无成。象曰：食舊德，從上吉也。</p>
<p>九四：不克訟，復即命，渝，安貞，吉。象曰：復即命，渝，安貞，不失也。</p>
<p>九五：訟，元吉。象曰：訟，元吉，以中正也。</p>
<p>上九：或錫之鞶帶，終朝三褫之。象曰：以訟受服，亦不足敬也。</p>
<hr>         
