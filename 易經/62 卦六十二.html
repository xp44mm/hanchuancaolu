<h2>卦六十二</h2>
<h6>小過 雷山小過 震上 艮下</h6>
<p>小過。亨，利貞。可小事，不可大事。飛鳥遺之音，不宜上，宜下，大吉。</p>
<p>彖曰：小過，小者過而亨也。過以利貞，與時行也。柔得中，是以小事吉也。剛失位而不中，是以不可大事也。有飛鳥之象焉，飛鳥遺之音，不宜上，宜下，大吉，上逆而下順也。</p>
<p>象曰：山上有雷，小過。君子以行過乎恭，喪過乎哀，用過乎儉。</p>
<p>初六：飛鳥以凶。象曰：飛鳥以凶，不可如何也。</p>
<p>六二：過其祖，遇其妣；不及其君，遇其臣。无咎。象曰：不及其君，臣不可過也。</p>
<p>九三：弗過防之，從或戕之，凶。象曰：從或戕之，凶如何也。</p>
<p>九四：无咎，弗過遇之，往厲必戒，勿用永貞。象曰：弗過遇之，位不當也。往厲必戒，終不可長也。</p>
<p>六五：密雲不雨，自我西郊。公弋取彼在穴。象曰：密雲不雨，已上也。</p>
<p>上六：弗遇過之，飛鳥離之，凶，是謂災眚。象曰：弗遇過之，已亢也。</p>