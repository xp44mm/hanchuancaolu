                                          <h5>易經</h5>　　　<span class="style11">卦二十一</span>
       <hr>
<div class="b1Img"><img src="../../imgs/a008.gif" alt="離卦"></p><p><img src="../../imgs/a003.gif" alt="震卦"></div>
        <h6>噬嗑　火雷噬嗑　離上　震下</h6>
                                              <p>噬嗑。亨，利用獄。</p>
                                              <p>彖曰：頤中有物曰噬嗑，噬嗑而亨。剛柔分，動而明，雷電合而章。柔得中而上行，雖不當位，利用獄也。</p>
                                              <p>象曰：雷電噬嗑，先王以明罰勑法。</p>
                                              <p>初九：屨校滅趾，无咎。象曰：屨校滅趾，不行也。</p>
                                              <p>六二：噬膚滅鼻，无咎。象曰：噬膚滅鼻，乘剛也。</p>
                                              <p>六三：噬腊肉，遇毒，小吝，无咎。象曰：遇毒，位不當也。</p>
                                              <p>九四：噬乾胏，得金矢，利艱貞，吉。象曰：利艱貞吉，未光也。</p>
                                              <p>六五：噬乾肉，得黃金，貞厲，无咎。象曰：貞厲无咎，得當也。</p>
                                              <p>上九：何校滅耳，凶。象曰：何校滅耳，聰不明也。</p>
                                    <hr>
                                    