              <h5>易經</h5>　　　<span class="style11">卦三十五</span>
       <hr>
<div class="b1Img"><img src="../../imgs/a008.gif" alt="離卦"></p><p><img src="../../imgs/a002.gif" alt="坤卦"></div>
        <h6>晉　火地晉　離上　坤下</h6>
                  <p>晉。康侯用錫馬蕃庶，晝日三接。</p>
                  <p>彖曰：晉，進也。明出地上，順而麗乎大明，柔進而上行。是以康侯用錫馬蕃庶，晝日三接也。</p>
                  <p>象曰：明出地上，晉，君子以自昭明德。</p>
                  <p>初六：晉如摧如，貞吉。罔孚，裕无咎。象曰：晉如摧如，獨行正也；裕无咎，未受命也。</p>
                  <p>六二：晉如愁如，貞吉，受茲介福，于其王母。象曰：受茲介福，以中正也。</p>
                  <p>六三：眾允，悔亡。象曰：眾允之志，上行也。</p>
                  <p>九四：晉如鼫鼠，貞厲。象曰：鼫鼠貞厲，位不當也。</p>
                  <p>六五：悔亡，失得勿恤，往吉，无不利。象曰：失得勿恤，往有慶也。</p>
                  <p>上九：晉其角，維用伐邑，厲吉，无咎，貞吝。象曰：維用伐邑，道未光也。</p>
                  <hr>
              