<h5>易經</h5>　　　<span class="style11">卦十</span>
<hr>
<div class="b1Img"><img src="../../imgs/a001.gif" alt="乾卦"></p>
<p><img src="../../imgs/a007.gif" alt="兌卦"></div>
<h6>履　天澤履　乾上　兌下</h6>
<p>履虎尾，不咥人，亨。</p>
<p>彖曰：履，柔履剛也；說而應乎乾，是以履虎尾，不咥人，亨。剛正中，履帝位而不疚，光明也。</p>
<p>象曰：上天下澤，履；君子以辯上下，定民志。</p>
<p>初九：素履，往无咎。象曰：素履之往，獨行願也。</p>
<p>九二：履道坦坦，幽人貞吉。象曰：幽人貞吉，中不自亂也。</p>
<p>六三：眇能視，跛能履，履虎尾，咥人，凶，武人為于大君。象曰：眇能視，不足以有明也。跛能履，不足以與行也。咥人之凶，位不當也。武人為于大君，志剛也。</p>
<p>九四：履虎尾，愬愬，終吉。象曰：愬愬終吉，志行也。</p>
<p>九五：夬履，貞厲。象曰：夬履貞厲，位正當也。</p>
<p>上九：視履考祥，其旋元吉。象曰：元吉在上，大有慶也。</p>
<hr>                    
