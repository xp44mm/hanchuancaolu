<h5>易經</h5>　　　<span class="style11">卦五十</span>
       <hr>
<div class="b1Img"><img src="../../imgs/a008.gif" alt="離卦"></p><p><img src="../../imgs/a006.gif" alt="巽卦"></div>
        <h6>鼎　火風鼎　離上　巽下</h6>
                                                <p>鼎。元吉，亨。</p>
                                                <p>彖曰：鼎，象也。以木巽火，亨飪也。聖人亨以享上帝，而大亨以養聖賢。巽而耳目聰明，柔進而上行，得中而應乎剛，是以元亨。</p>
                                                <p>象曰：木上有火，鼎。君子以正位凝命。</p>
                                                <p>初六：鼎顛趾，利出否，得妾以其子，无咎。象曰：鼎顛趾，未悖也；利出否，以從貴也。</p>
                                                <p>九二：鼎有實，我仇有疾，不我能即，吉。象曰：鼎有實，慎所之也；我仇有疾，終无尤也。</p>
                                                <p>九三：鼎耳革，其行塞。雉膏不食，方雨虧悔，終吉。象曰：鼎耳革，失其義也。</p>
                                                <p>九四：鼎折足，覆公餗，其形渥，凶。象曰：覆公餗，信如何也。</p>
                                                <p>六五：鼎黃耳，金鉉，利貞。象曰：鼎黃耳，中以為實也。</p>
                                                <p>上九：鼎玉鉉，大吉，无不利。象曰：玉鉉在上，剛柔節也。</p>
                                                <hr>
                                            