<h5>易經</h5>　　　<span class="style11">卦四</span>
<hr>
<div class="b1Img"><img src="../../imgs/a005.gif" alt="艮卦"></p>
<p><img src="../../imgs/a004.gif" alt="坎卦"></div>
<h6>蒙　山水蒙　艮上　坎下</h6>
<p>蒙。亨。匪我求童蒙，童蒙求我。初筮告，再三凟，凟則不告。利貞。</p>
<p>彖曰：蒙，山下有險，險而止蒙。蒙，亨，以亨行時中也；匪我求童蒙，童蒙求我，志應也；初筮告，以剛中也；再三凟，凟則不告，凟蒙也。蒙以養正，聖功也。</p>
<p>象曰：山下出泉，蒙，君子以果行育德。</p>
<p>初六：發蒙，利用刑人，用說桎梏，以往吝。象曰：利用刑人，以正法也。</p>
<p>九二：包蒙，吉。納婦，吉；子克家。象曰：子克家，剛柔節也。</p>
<p>六三：勿用取女，見金夫，不有躬。无攸利。象曰：勿用取女，行不順也。</p>
<p>六四：困蒙，吝。象曰：困蒙之吝，獨遠實也。</p>
<p>六五：童蒙，吉。象曰：童蒙之吉，順以巽也。</p>
<p>上九：擊蒙，不利為寇，利禦寇。象曰：利用禦寇，上下順也。</p>
<hr>        
