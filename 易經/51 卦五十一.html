<h5>易經</h5>　　　<span class="style11">卦五十一</span>
<hr>
<div class="b1Img"><img src="../../imgs/a003.gif" alt="震卦"></p>
<p><img src="../../imgs/a003.gif" alt="震卦"></div>
<h6>震　震為雷　震上　震下</h6>
<p>震。亨。震來虩虩，笑言啞啞，震驚百里，不喪匕鬯。</p>
<p>彖曰：震，亨。震來虩虩，恐致福也；笑言啞啞，後有則也。震驚百里，驚遠而懼邇也。出可以守宗廟社稷，以為祭主也。</p>
<p>象曰：洊雷震，君子以恐懼修省。</p>
<p>初九：震來虩虩，後笑言啞啞，吉。象曰：震來虩虩，恐致福也；笑言啞啞，後有則也。</p>
<p>六二：震來厲，億喪貝，躋于九陵，勿逐，七日得。象曰：震來厲，乘剛也。</p>
<p>六三：震蘇蘇，震行无眚。象曰：震蘇蘇，位不當也。</p>
<p>九四：震遂泥。象曰：震遂泥，未光也。</p>
<p>六五：震往來厲，意无喪，有事。象曰：震往來厲，危行也；其事在中，大无喪也。</p>
<p>上六：震索索，視矍矍，征凶。震不于其躬，于其鄰，无咎，婚媾有言。象曰：震索索，中未得也；雖凶无咎，畏鄰戒也。</p>
<hr>                                                  
