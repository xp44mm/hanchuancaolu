<h5>易經</h5>　　　<span class="style11">卦二十七</span>
<hr>
<div class="b1Img"><img src="../../imgs/a005.gif" alt="艮卦"></p>
<p><img src="../../imgs/a003.gif" alt="震卦"></div>
<h6>頤　山雷頤　艮上　震下</h6>
<p>頤。貞吉。觀頤，自求口食。</p>
<p>彖曰：頤，貞吉，養正則吉也。觀頤，觀其所養也；自求口實，觀其自養也。天地養萬物，聖人養賢以及萬民，頤之時義大矣哉！</p>
<p>象曰：山下有雷，頤。君子以慎言語，節飲食。</p>
<p>初九：舍爾靈龜，觀我朶頤，凶。象曰：觀我朶頤，亦不足貴也。</p>
<p>六二：顛頤，拂經于丘頤，征凶。象曰：六二征凶，行失類也。</p>
<p>六三：拂頤，貞凶，十年勿用，无攸利。象曰：十年勿用，道大悖也。</p>
<p>六四：顛頤，吉。虎視耽耽，其欲逐逐，无咎。象曰：顛頤之吉，上施光也。</p>
<p>六五：拂經，居貞吉，不可涉大川。象曰：居貞之吉，順以從上也。</p>
<p>上九：由頤，厲吉，利涉大川。象曰：由頤厲吉，大有慶也。</p>
<hr>                                                      
