<h2>卦五十五</h2>
<h6>豐 雷火豐 震上 離下</h6>
<p>豐。亨。王假之，勿憂，宜日中。</p>
<p>彖曰：豐，大也。明以動，故豐。王假之，尚大也。勿憂宜日中，宜照天下也。日中則昃，月盈則食，天地盈虛，與時消息，而況于人乎？況于鬼神乎？</p>
<p>象曰：雷電皆至，豐。君子以折獄致刑。</p>
<p>初九：遇其配主，雖旬无咎，往有尚。象曰：雖旬无咎，過旬災也。</p>
<p>六二：豐其蔀，日中見斗，往得疑疾。有孚發若，吉。象曰：有孚發若，信以發志也。</p>
<p>九三：豐其沛，日中見沬，折其右肱，无咎。象曰：豐其沛，不可大事也；折其右肱，終不可用也。</p>
<p>九四：豐其蔀，日中見斗，遇其夷主，吉。象曰：豐其蔀，位不當也；日中見斗，幽不明也；遇其夷主，吉行也。</p>
<p>六五：來章，有慶譽，吉。象曰：六五之吉，有慶也。</p>
<p>上六：豐其屋，蔀其家，闚其戶，闃其無人，三歲不覿，凶。象曰：豐其屋，天際翔也。闚其戶，闃其無人，自藏也。</p>