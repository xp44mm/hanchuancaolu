<h5>易經</h5>　　　<span class="style11">卦四十</span>
<hr>
<div class="b1Img"><img src="../../imgs/a003.gif" alt="震卦"></p>
<p><img src="../../imgs/a004.gif" alt="坎卦"></div>
<h6>解　雷水解　震上　坎下</h6>
<p>解。利西南，无所往，其來復吉；有攸往，夙吉。</p>
<p>彖曰：解，險以動，動而免乎險。解，解利西南，往得眾也。其來復吉，乃得中也。有攸往，夙吉，往有功也。天地解而雷雨作，雷雨作而百果草木皆甲坼。解之時大矣哉！</p>
<p>象曰：雷雨作，解。君子以赦過宥罪。</p>
<p>初六：无咎。象曰：剛柔之際，義无咎也。</p>
<p>九二：田獲三狐，得黃矢，貞吉。象曰：九二貞吉，得中道也。</p>
<p>六三：負且乘，致寇至，貞吝。象曰：負且乘，亦可醜也。自我致戎，又誰咎也？</p>
<p>九四：解而拇，朋至斯孚。象曰：解而拇，未當位也。</p>
<p>六五：君子維有解，吉，有孚于小人。象曰：君子有解，小人退也。</p>
<p>上六：公用射隼于高墉之上，獲之无不利。象曰：公用射隼，以解悖也。</p>
<hr>                        
