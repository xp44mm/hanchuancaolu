                                <h5>易經</h5>　　　<span class="style11">卦十六</span>
       <hr>
<div class="b1Img"><img src="../../imgs/a003.gif" alt="震卦"></p><p><img src="../../imgs/a002.gif" alt="坤卦"></div>
        <h6>豫　雷地豫　震上　坤下</h6>
                                    <p>豫。利建侯行師。</p>
                                    <p>彖曰：豫，剛應而志行，順以動，豫。豫順以動，故天地如之，而況建侯行師乎？天地以順動，故日月不過而四時不忒；聖人以順動，則刑罰清而民服。豫之時義大矣哉！</p>
                                    <p>象曰：雷出地奮，豫。先王以作樂崇德，殷薦之上帝，以配祖考。</p>
                                    <p>初六：鳴豫，凶。象曰：初六鳴豫，志窮凶也。</p>
                                    <p>六二：介于石，不終日，貞吉。象曰：不終日，貞吉，以中正也。</p>
                                    <p>六三：盱豫悔，遲有悔。象曰：盱豫有悔，位不當也。</p>
                                    <p>九四：由豫，大有得。勿疑，朋盍簪。象曰：由豫，大有得，志大行也。</p>
                                    <p>六五：貞，疾，恒不死。象曰：六五貞、疾，乘剛也，恒不死，中未亡也。</p>
                                    <p>上六：冥豫，成有渝，无咎。象曰：冥豫在上，何可長也。</p>
                                    <hr>
                                    