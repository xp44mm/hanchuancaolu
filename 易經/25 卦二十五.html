   <h5>易經</h5>　　　<span class="style11">卦二十五</span>
       <hr>
<div class="b1Img"><img src="../../imgs/a001.gif" alt="乾卦"><br>
                                                      <img src="../../imgs/a003.gif" alt="震卦"></div>
        <h6>无妄　天雷无妄　乾上　震下</h6>
                                                      <p>无妄。元、亨、利、貞。其匪正有眚。不利有攸往。</p>
                                                      <p>彖曰：无妄，剛自外來，而為主於內，動而健剛中而應大亨以正，天之命也。其匪正有眚，不利有攸往，无妄之往，何之矣？天命不右，行矣哉？</p>
                                                      <p>象曰：天下雷行，物與无妄；先王以茂對時，育萬物。</p>
                                                      <p>初九：无妄，往吉。象曰：无妄之往，得志也。</p>
                                                      <p>六二：不耕穫，不菑畬，則利有攸往。象曰：不耕穫，未富也。</p>
                                                      <p>六三：无妄之災，或繫之牛，行人之得，邑人之災。象曰：行人得牛，邑人災也。</p>
                                                      <p>九四：可貞，无咎。象曰：可貞无咎，固有之也。</p>
                                                      <p>九五：无妄之疾，勿藥有喜。象曰：无妄之藥，不可試也。</p>
                                                      <p>上九：无妄，行有眚，无攸利。象曰：无妄之行，窮之災也。</p>
                                    <hr>
                                    