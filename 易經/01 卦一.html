<h2>卦一</h2>
<h6>乾 乾為天 乾上 乾下</h6>
<p>乾：元、亨、利、貞。</p>
<p>初九，潛龍勿用。</p>
<p>九二，見龍在田，利見大人。</p>
<p>九三，君子終日乾乾，夕惕若，厲，无咎。</p>
<p>九四，或躍在淵，无咎。</p>
<p>九五，飛龍在天，利見大人。</p>
<p>上九，亢龍，有悔。</p>
<p>用九，見群龍无首，吉。</p>
<p>彖曰：大哉乾元！萬物資始，乃統天。雲行雨施，品物流形。大明終始，六位時成，時乘六龍以御天。乾道變化，各正性命，保合太和，乃利貞。首出庶物，萬國咸寧。</p>
<p>象曰：天行健，君子以自強不息。</p>
<p>潛龍勿用，陽在下也；見龍在田，德施普也；終日乾乾，反復道也；或躍在淵，進无咎也；飛龍在天，大人造也；亢龍有悔，盈不可久也；用九，天德不可為首也。</p>
<p>文言曰：元者，善之長也；亨者，嘉之會也；利者，義之和也；貞者，事之幹也。君子體仁足以長人，嘉會足以合禮，利物足以合義，貞固足以幹事。君子行此四德者，故曰：元、亨、利、貞。</p>
<p>初九曰「潛龍勿用」。何謂也？子曰：「龍德而隱者也。不易乎世，不成乎名，遯世无悶，不見是而无悶。樂則行之，憂則違之，確乎其不可拔，潛龍也。」</p>
<p>九二曰「見龍在田，利見大人」。何謂也？子曰：「龍德而正中者也。庸言之信，庸行之謹。閑邪存其誠，善世而不伐，德博而化。易曰：『見龍在田，利見大人。』君德也。」</p>
<p>九三曰「君子終日乾乾，夕惕若，厲无咎」。何謂也？子曰：「君子進德修業。忠信，所以進德也；修辭立其誠，所以居業也。知至至之，可與幾也。知終終之，可與存義也。是故居上位而不驕，在下位而不憂。乾乾因其時而惕，雖危无咎矣。」</p>
<p>九四曰「或躍在淵，无咎」。何謂也？子曰：「上下无常，非為邪也；進退无恒，非離群也。君子進德修業，欲及時也，故无咎。」</p>
<p>九五曰「飛龍在天，利見大人」。何謂也？子曰：「同聲相應，同氣相求；水流濕，火就燥，雲從龍，風從虎。聖人作而萬物覩。本乎天者親上，本乎地者親下，則各從其類也。」</p>
<p>上九「亢龍有悔」。何謂也？子曰：「貴而无位，高而无民，賢人在下位而无輔，是以動而有悔也。」</p>
<p>潛龍勿用，下也。見龍在田，時舍也。終日乾乾，行事也；或躍在淵，自試也；飛龍在天，上治也；亢龍有悔，窮之災也。乾元用九，天下治也。</p>
<p>潛龍勿用，陽氣潛藏；見龍在田，天下文明。終日乾乾，與時偕行；或躍在淵，乾道乃革；飛龍在天，乃位乎天德；亢龍有悔，與時偕極；乾元用九，乃見天則。</p>
<p>乾元者，始而亨者也；利貞者，性情也。乾始，能以美利利天下，不言所利，大矣哉！大哉乾乎！剛健中正，純粹精也；六爻發揮，旁通情也；時乘六龍，以御天也。雲行雨施，天下平也。</p>
<p>君子以成德為行，日可見之行也。潛之為言也，隱而未見，行而未成，是以君子弗用也。</p>
<p>君子學以聚之，問以辨之，寬以居之，仁以行之。易曰：「見龍在田，利見大人。」君德也。</p>
<p>九三重剛而不中，上不在天，下不在田。故乾乾因其時而惕，雖危无咎矣。</p>
<p>九四重剛而不中，上不在天，下不在田，中不在人，故或之。或之者，疑之也，故无咎。</p>
<p>夫大人者，與天地合其德，與日月合其明，與四時合其序，與鬼神合其吉兇。先天而天弗違，後天而奉天時。天且弗違，而況於人乎？況於鬼神乎？</p>
<p>亢之為言也，知進而不知退，知存而不知亡，知得而不知喪。其唯聖人乎？知進退存亡而不失其正者，其唯聖人乎！</p>