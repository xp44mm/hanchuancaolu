                      <h5>易經</h5>　　　<span class="style11">卦三十九</span>
       <hr>
<div class="b1Img"><img src="../../imgs/a004.gif" alt="坎卦"><br>
                          <img src="../../imgs/a005.gif" alt="艮卦"></div>
        <h6>蹇　水山蹇　坎上　艮下</h6>
                          <p>蹇。利西南，不利東北。利見大人，貞吉。</p>
                          <p>彖曰：蹇，難也，險在前也。見險而能止，知矣哉！蹇，利西南，往得中也；不利東北，其道窮也。利見大人，往有功也。當位貞吉，以正邦也。蹇之時用大矣哉！</p>
                          <p>象曰：山上有水，蹇。君子以反身修德。</p>
                          <p>初六：往蹇，來譽。象曰：往蹇來譽，宜待也。</p>
                          <p>六二：王臣蹇蹇，匪躬之故。象曰：王臣蹇蹇，終无尤也。</p>
                          <p>九三：往蹇，來反。象曰：往蹇來反，內喜之也。</p>
                          <p>六四：往蹇，來連。象曰：往蹇來連，當位實也。</p>
                          <p>九五：大蹇，朋來。象曰：大蹇朋來，以中節也。</p>
                          <p>上六：往蹇，來碩，吉。利見大人。象曰：往蹇來碩，志在內也；利見大人，以從貴也。</p>
                          <hr>
                      