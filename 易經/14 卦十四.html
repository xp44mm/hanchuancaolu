<h2>卦十四</h2>
<h6>大有 火天大有 離上 乾下</h6>
<p>大有。元，亨。</p>
<p>彖曰：大有，柔得尊位，大中，而上下應之，曰大有。其德剛健而文明，應乎天而時行，是以元，亨。</p>
<p>象曰：火在天上，大有；君子以遏惡揚善，順天休命。</p>
<p>初九：无交害。匪咎，艱則无咎。象曰：大有初九，无交害也。</p>
<p>九二：大車以載，有攸往，无咎。象曰：大車以載，積中不敗也。</p>
<p>九三：公用亨于天子，小人弗克。象曰：公用亨于天子，小人害也。</p>
<p>九四：匪其彭，无咎。象曰：匪其彭，无咎，明辨晳也。</p>
<p>六五：厥孚交如，威如，吉。象曰：厥孚交如，信以發志也。威如之吉，易而无備也。</p>
<p>上九：自天祐之，吉无不利。象曰：大有上吉，自天祐也。</p>