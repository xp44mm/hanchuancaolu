<h5>公羊傳</h5>　　　<span class="style11">昭公十三年</span>
<hr>
<p>一、十有三年。春，叔弓帥師圍費。
  </p>
<p>二、夏四月，楚公子比自晉歸于楚，弒其君虔于乾谿。</p>
<p>此弒其君，其言歸何？歸無惡於弒立也。歸無惡於弒立者何？靈王為無道，作乾谿之臺，三年不成，楚公子棄疾脅比而立之。然後令于乾谿之役曰：「比已立矣，後歸者不得復其田里。」眾罷而去之，靈王經而死。楚公子棄疾弒公子比，比已立矣，其稱公子何？其意不當也。其意不當，則曷為加弒焉爾？比之義宜乎效死不立。大夫相殺稱人，此其稱名氏以弒何？言將自是為君也。</p>
<p>三、秋，公會劉子、晉侯、齊侯、宋公、衞侯、鄭伯、曹伯、莒子、邾婁子、滕子、薛伯、𣏌伯、小邾婁子于平丘。八月甲戌，同盟于平丘。公不與盟，晉人執季孫隱如以歸。公至自會。</p>
<p>公不與盟者何？公不見與盟也。公不見與盟，大夫執，何以致會？不恥也。曷為不恥？諸侯遂亂，反陳、蔡，君子恥不與焉！</p>
<p>四、蔡侯廬歸于蔡。陳侯吳歸于陳。</p>
<p>此皆滅國也，其言歸何？不與諸侯專封也。</p>
<p>五、冬十月，葬蔡靈公。</p>
<p>六、公如晉，至河乃復。</p>
<p>七、吳滅州來。</p>
<hr>  
