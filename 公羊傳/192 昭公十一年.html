<h5>公羊傳</h5>　　　<span class="style11">昭公十一年</span>
<hr>
<p>一、十有一年。春王正月，叔弓如宋。
  </p>
<p>二、葬宋平公。</p>
<p>三、夏四月丁巳，楚子虔誘蔡侯般，殺之于申。</p>
<p>楚子虔何以名？絕。曷為絕之？為其誘封也。此討賊也，雖誘之則曷為絕之？懷惡而討不義，君子不予也。</p>
<p>四、楚公子棄疾帥師圍蔡。</p>
<p>五、五月甲申，夫人歸氏薨。</p>
<p>六、大蒐于比蒲。</p>
<p>大蒐者何？簡車徒也。何以書？蓋以罕書也。</p>
<p>七、仲孫貜會邾婁子盟于侵羊。</p>
<p>八、秋，季孫隱如會晉韓起、齊國酌、宋華亥、衞北宮佗、鄭軒虎、曹人、𣏌人于屈銀。</p>
<p>九、九月己亥，葬我小君齊歸。</p>
<p>齊歸者何？昭公之母也。</p>
<p>十、冬十有一月丁酉，楚師滅蔡，執蔡世子有以歸，用之。</p>
<p>此未踰年之君也，其稱世子何？不君靈公不成其子也。不君靈公，則曷為不成其子？誅君之子不立，非怒也，無繼也。惡乎用之？用之防也。其用之防奈何？蓋以築防也。</p>
<hr>  
