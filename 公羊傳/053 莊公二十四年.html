
<h5>公羊傳</h5>　　　<span class="style11">莊公二十四年</span>
    <hr>
  <p>一、二十有四年，春王三月，刻桓宮桷。
  </p><p>何以書？譏。何譏爾？刻桓宮桷，非禮也。</p>
  <p>二、葬，曹莊公。</p>
  <p>三、夏，公如齊逆女。</p>
  <p>何以書？親迎禮也。</p>
  <p>四、秋，公至自齊。八月丁丑，夫人姜氏入。戊寅，大夫、宗婦覿用幣。</p>
  <p>其言入何？難也。其言日何？難也。其難奈何？夫人不僂不可使入；與公有所約，然後入。宗婦者何？大夫之妻也。覿者何？見也。用者何？用者不宜用也。見用幣，非禮也。然則曷用？棗栗云乎！暇脩云乎！</p>
  <p>五、大水。</p>
  <p>六、冬，戎侵曹，曹羈出奔陳。</p>
  <p>曹羈者何？曹大夫也。曹無大夫，此何以書？賢也。何賢乎曹羈？戎將侵曹，曹羈諫曰：「戎眾以無義，君請勿自敵也。」曹伯曰：「不可。」三諫，不從，遂去之，故君子以為得君臣之義也。</p>
  <p>七、赤歸于曹郭公。</p>
  <p>赤者何？曹無赤者，蓋郭公也。郭公者何？失地之君也。</p>
  <hr>
  