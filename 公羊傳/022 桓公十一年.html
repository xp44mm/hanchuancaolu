<h2>桓公十一年</h2>
<p>一、十有一年，春正月，齊人、衞人、鄭人盟于惡曹。</p>
<p>二、夏五月癸未，鄭伯寤生卒。</p>
<p>三、秋七月，葬鄭莊公。九月，宋人執鄭祭仲。</p>
<p>祭仲者何？鄭相也。何以不名？賢也。何賢乎祭仲？以為知權也。其為知權奈何？古者鄭國處于留。先鄭伯有善于鄶公者，通乎夫人，以取其國，而遷鄭焉，而野留。莊公死已葬，祭仲將往省于留，塗出于宋，宋人執之。謂之曰：「為我出忽而立突。」祭仲不從其言，則君必死、國必亡；從其言，則君可以生易死，國可以存易亡。少遼緩之，則突可故出，而忽可故反，是不可得則病，然後有鄭國。古人之有權者，祭仲之權是也。權者何？權者反於經，然後有善者也。權之所設，舍死亡無所設。行權有道，自貶損以行權，不害人以行權。殺人以自生，亡人以自存，君子不為也。</p>
<p>四、突歸于鄭。</p>
<p>突何以名？挈乎祭仲也。其言歸何？順祭仲也。</p>
<p>五、鄭忽出奔衞。</p>
<p>忽何以名？春秋伯子男一也，辭無所貶。</p>
<p>六、柔會宋公、陳侯、蔡叔盟于折。</p>
<p>柔者何？吾大夫之未命者也。</p>
<p>七、公會宋公于夫童。</p>
<p>八、冬十有二月，公會宋公于闞。</p>