<h5>公羊傳</h5>　　　<span class="style11">昭公二十五年</span>
<hr>
<p>一、二十有五年。春，叔孫舍如宋。
  </p>
<p>二、夏，叔倪會晉趙鞅、宋樂世心、衞北宮喜、鄭游吉、曹人、邾婁人、滕人、薛人、小邾婁人于黃父。</p>
<p>三、有鸛鵒來巢。</p>
<p>何以書？記異也。何異爾？非中國之禽也，宜穴又巢也。</p>
<p>四、秋七月，上辛大雩。季辛又雩。</p>
<p>又雩者何？又雩者非雩也，聚眾以逐季氏也。</p>
<p>五、九月己亥，公孫于齊，次于楊州。</p>
<p>六、齊侯唁公于野井。</p>
<p>唁公者何？昭公將弒季氏，告子家駒曰：「季氏為無道，僭於公室久矣，吾欲弒之，何如？」子家駒曰：「諸侯僭於天子，大夫僭於諸侯久矣。」昭公曰：「吾何僭矣哉？」子家駒曰：「設兩觀，乘大路，朱干，玉戚，以舞大夏，八佾以舞大武，此皆天子之禮也。且夫牛馬維婁，委己者也，而柔焉。季氏得民眾久矣，君無多辱焉！」昭公不從其言，終弒而敗焉。走之齊，齊侯唁公于野井，曰：「奈何君去魯國之社稷？」昭公曰：「喪人不佞，失守魯國之社稷，執事以羞。」再拜顙，慶子家駒曰：「慶子免君於大難矣。」子家駒曰：「臣不佞，陷君於大難，君不忍加之以鈇鑕，賜之以死。」再拜顙。高子執簞食與四脡脯，國子執壺漿，曰：「吾寡君聞君在外，餕饔未就，敢致糗于從者。」昭公曰：「君不忘吾先君，延及喪人，錫之以大禮。」再拜稽首，以衽受。高子曰：「有夫不祥，君無所辱大禮。」昭公蓋祭而不嘗。景公曰：「寡人有不腆先君之服，未之敢服；有不腆先君之器，未之敢用，敢以請。」昭公曰：「喪人不佞，失守魯國之社稷，執事以羞，敢辱大禮，敢辭。」景公曰：「寡人有不腆先君之服，未之敢服；有不腆先君之器，未之敢用，敢固以請。」昭公曰：「以吾宗廟之在魯地，有先君之服，未之能以服；有先君之器，未之能以出，敢固辭。」景公曰：「寡人有不腆先君之服，未之敢服；有不腆先君之器，未之敢用，請以饗乎從者。」昭公曰：「喪人其何稱？」景公曰：「孰君而無稱？」昭公於是噭然而哭，諸大夫皆哭。既哭以人為菑，以幦為席，以鞌為几，以遇禮相見。孔子曰：「其禮與！其辭足觀矣！」</p>
<p>七、冬十月戊辰，叔孫舍卒。</p>
<p>八、十有一月己亥，宋公佐卒于曲棘。</p>
<p>曲棘者何？宋之邑也。諸侯卒其封內不地，此何以地？憂內也。</p>
<p>九、十有二月，齊侯取運。</p>
<p>外取邑不書？此何以書？為公取之也。</p>
<hr>  
