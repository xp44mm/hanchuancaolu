
<h5>公羊傳</h5>　　　<span class="style11">僖公元年</span>
    <hr>
  <p>一、元年，春王正月。
  </p><p>公何以不言即位？繼弒君，子不言即位。此非子也，其稱子何？臣、子一例也。</p>
  <p>二、齊師、宋師、曹師次于聶北，救邢。</p>
  <p>救邢，救不言次，此其言次何？不及事也。不及事者何？邢已亡矣。孰亡之？蓋狄滅之。曷為不言狄滅之？為桓公諱也。曷為桓公諱？上無天子，下無方伯，天下諸侯有相滅亡者，桓公不能救，則桓公恥之。曷為先言次而後言救？君也。君則其稱師何？不與諸侯專封也。曷為不與？實與，而文不與。文曷為不與？諸侯之義不得專封也。諸侯之義不得專封，則其曰實與之何？上無天子，下無方伯，天下諸侯有相滅亡者，力能救之，則救之可也。</p>
  <p>三、夏六月，邢遷于陳儀。</p>
  <p>遷者何？其意也。遷之者何？非其意也。</p>
  <p>四、齊師、宋師、曹師城邢。</p>
  <p>此一事也，曷為復言齊師、宋師、曹師？不復言師，則無以知其為一事也。</p>
  <p>五、秋七月戊辰，夫人姜氏薨于夷，齊人以歸。</p>
  <p>夷者何？齊地也。齊地則其言齊人以歸何？夫人薨于夷，則齊人以歸。夫人薨于夷，則齊人曷為以歸？桓公召而縊殺之。</p>
  <p>六、楚人伐鄭。</p>
  <p>七、八月，公會齊侯、宋公、鄭伯、曹伯、邾婁人于朾。</p>
  <p>八、九月，公敗邾婁師于纓。冬十月壬午，公子友帥師敗莒師于犁，獲莒挐。</p>
  <p>莒挐者何？莒大夫也。莒無大夫，此何以書？大季子之獲也。何大乎季子之獲？季子治內難以正，禦外難以正。其禦外難以正奈何？公子慶父弒閔公，走而之莒，莒人逐之，將由乎齊，齊人不納，却反舍于汶水之上，使公子奚斯入請。季子曰：「公子不可以入，入則殺矣！」奚斯不忍反命于慶父，自南涘，北面而哭。慶父聞之曰：「嘻！此奚斯之聲也，諾已。」曰：「吾不得入矣！」於是抗輈經而死。莒人聞之曰：「吾已得子之賊矣！」以求賂乎魯。魯人不與，為是興師而伐魯，季子待之以偏戰。</p>
  <p>九、十有二月丁巳，夫人氏之喪至自齊。</p>
  <p>夫人何以不稱姜氏？貶。曷為貶？與弒公也。然則曷為不於弒焉貶？貶必於重者，莫重乎其以喪至也。</p>
  <hr>
  