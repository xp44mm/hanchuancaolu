<h2>昭公十九年</h2>
<p>一、十有九年。春，宋公伐邾婁。</p>
<p>二、夏五月戊辰，許世子止弒其君買。</p>
<p>三、己卯，地震。</p>
<p>四、秋，齊高發帥師伐莒。</p>
<p>五、冬，葬許悼公。</p>
<p>賊未討，何以書葬？不成于弒也。曷為不成于弒？止進藥而藥殺也。止進藥而藥殺，則曷為加弒焉爾？譏子道之不盡也。其譏子道之不盡奈何？曰：樂正子春之視疾也，復加一飯則脫然愈，復損一飯則脫然愈，復加一衣則脫然愈，復損一衣則脫然愈。止進藥而藥殺，是以君子加弒焉爾。曰「許世子止弒其君買」，是君子之聽止也。「葬許悼公」，是君子之赦止也。赦止者，免止之罪辭也。</p>