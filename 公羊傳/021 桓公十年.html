
<h5>公羊傳</h5>　　　<span class="style11">桓公十年</span>
    <hr>
  <p>一、十年，春王正月，庚申，曹伯終生卒。
  </p><p>二、夏，五月，葬曹桓公。</p>
  <p>三、秋，公會衞侯于桃丘，弗遇。</p>
  <p>會者何？期辭也。其言弗遇何？公不見要也。</p>
  <p>四、冬，十有二月丙午，齊侯、衞侯、鄭伯來戰于郎。</p>
  <p>郎者何？吾近邑也。吾近邑則其言來戰于郎何？近也。惡乎近？近乎圍也。此偏戰也，何以不言師敗績？內不言戰，言戰乃敗矣。</p>
  <hr>
  