<h5>公羊傳</h5>　　　<span class="style11">昭公十五年</span>
<hr>
<p>一、十有五年。春王正月，吳子夷昧卒。
  </p>
<p>二、二月癸酉，有事于武宮。籥入，叔弓卒，去樂卒事。</p>
<p>其言去樂卒事何？禮也。君有事于廟，聞大夫之喪去樂，卒事。大夫聞君之喪，攝主而往。大夫聞大夫之喪，尸事畢而往。</p>
<p>三、夏，蔡昭吳奔鄭。</p>
<p>四、六月丁巳朔，日有食之。</p>
<p>五、秋，晉荀吳帥師伐鮮虞。</p>
<p>六、冬，公如晉。</p>
<hr>  
