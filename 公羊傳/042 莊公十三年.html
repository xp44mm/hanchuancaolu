<h5>公羊傳</h5>　　　<span class="style11">莊公十三年</span>
<hr>
<p>一、十有三年，春，齊侯、宋人、陳人、蔡人、邾婁人會于北杏。</p>
<p>二、夏六月，齊人滅遂。</p>
<p>三、秋七月。</p>
<p>四、冬，公會齊侯盟于柯。</p>
<p>何以不日？易也。其易奈何？桓之盟不日，其會不致，信之也。其不日何以始乎此？莊公將會乎桓，曹子進曰：「君之意何如？」莊公曰：「寡人之生則不若死矣。」曹子曰：「然則君請當其君，臣請當其臣。」莊公曰：「諾。」於是會乎桓。莊公升壇，曹子手劍而從之。管子進曰：「君何求乎？」曹子曰：「城壞壓竟，君不圖與？」管子曰：「然則君將何求？」曹子曰：「願請汶陽之田。」管子顧曰：「君許諾。」桓公曰：「諾。」曹子請盟，桓公下與之盟。已盟，曹子摽劍而去之。要盟可犯，而桓公不欺；曹子可讎，而桓公不怨。桓公之信著乎天下，自柯之盟始焉。</p>
<hr>  
