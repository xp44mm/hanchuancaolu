<h5>公羊傳</h5>　　　<span class="style11">成公二年</span>
<hr>
<p>一、二年，春，齊侯伐我北鄙。</p>
<p>二、夏四月丙戌，衞孫良夫帥師及齊師戰于新築，衞師敗績。</p>
<p>三、六月癸酉，季孫行父、臧孫許、叔孫僑如、公孫嬰齊帥師會晉郤克、衞孫良夫、曹公子手及齊侯戰于鞌，齊師敗績。</p>
<p>曹無大夫，公子手何以書？憂內也。</p>
<p>四、秋七月，齊侯使國佐如師。己酉，及國佐盟于袁婁。</p>
<p>君不使乎大夫，此其行使乎大夫何？佚獲也。其佚獲奈何？師還齊侯，晉郤克投戟逡巡再拜稽首馬前。逢丑父者，頃公之車右也，面目與頃公相似，衣服與頃公相似，代頃公當左。使頃公取飲，頃公操飲而至，曰：「革取清者。」頃公用是佚而不反。逢丑父曰：「吾賴社稷之神靈，吾君已免矣。」郤克曰：「欺三軍者，其法奈何？」曰：「法斮。」於是斮逢丑父。己酉，及齊國佐盟于袁婁。曷為不盟于師而盟于袁婁？前此者，晉郤克與臧孫許同時而聘于齊。蕭同姪子者，齊君之母也，踊于棓而窺客，則客或跛或眇，於是使跛者迓跛者，使眇者迓眇者。二大夫出相與踦閭而語，移日然後相去。齊人皆曰：「患之起必自此始！」二大夫歸，相與率師為鞌之戰，齊師大敗。齊侯使國佐如師，郤克曰：「與我紀侯之甗，反魯、衞之侵地，使耕者東畝，且以蕭同姪子為質，則吾舍子矣。」國佐曰：「與我紀侯之甗，請諾。反魯、衞之侵地，請諾。使耕者東畝，是則土齊也。蕭同姪子者，齊君之母也。齊君之母，猶晉君之母也，不可。請戰，壹戰不勝請再，再戰不勝請三，三戰不勝，則齊國盡子之有也，何必以蕭同姪子為質？」揖而去之。郤克䀢魯、衞之使，使以其辭而為之請，然後許之。逮于袁婁而與之盟。</p>
<p>五、八月壬午，宋公鮑卒。</p>
<p>六、庚寅，衞侯遬卒。</p>
<p>七、取汶陽田。</p>
<p>汶陽田者何？鞌之賂也。</p>
<p>八、冬，楚師、鄭師侵衞。</p>
<p>九、十有一月，公會楚公子嬰齊于蜀。</p>
<p>十、丙申，公及楚人、秦人、宋人、陳人、衞人、鄭人、齊人、曹人、邾婁人、薛人、鄫人盟于蜀。</p>
<p>此楚公子嬰齊也，其稱人何？得一貶焉爾。</p>
<hr>  
