
<h5>公羊傳</h5>　　　<span class="style11">僖公三十一年</span>
    <hr>
  <p>一、三十有一年，春，取濟西田。
  </p><p>惡乎取之？取之曹也。曷為不言取之曹？諱取同姓之田也。此未有伐曹者，則其言取之曹何？晉侯執曹伯，班其所取侵地于諸侯也。晉侯執曹伯，班其所取侵地于諸侯，則何諱乎取同姓之田？久也。</p>
  <p>二、公子遂如晉。</p>
  <p>三、夏四月，四卜郊不從，乃免牲，猶三望。</p>
  <p>曷為或言三卜？或言四卜？三卜，禮也；四卜，非禮也。三卜何以禮？四卜何以非禮？求吉之道三。禘嘗不卜，郊何以卜？卜郊，非禮也。卜郊何以非禮？魯郊，非禮也。魯郊何以非禮？天子祭天，諸侯祭土。天子有方望之事，無所不通。諸侯山川有不在其封內者，則不祭也。曷為或言免牲？或言免牛？免牲禮也，免牛非禮也。免牛何以非禮？傷者曰牛。三望者何？望祭也。然則曷祭？祭泰山河海。曷為祭泰山河海？山川有能潤于百里者，天子秩而祭之。觸石而出，膚寸而合，不崇朝而徧雨乎天下者，唯泰山爾。河海潤于千里。猶者何？通可以已也。何以書？譏不郊而望祭也。</p>
  <p>四、秋七月。</p>
  <p>五、冬，𣏌伯姬來求婦。</p>
  <p>其言來求婦何？兄弟辭也。其稱婦何？有姑之辭也。</p>
  <p>六、狄圍衞。</p>
  <p>七、十有二月，衞遷于帝丘。</p>
  <hr>
  