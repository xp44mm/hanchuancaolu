<h5>公羊傳</h5>　　　<span class="style11">文公十二年</span>
<hr>
<p>一、十有二年，春王正月，盛伯來奔。
  </p>
<p>盛伯者何？失地之君也。何以不名？兄弟辭也。</p>
<p>二、𣏌伯來朝。</p>
<p>三、二月庚子，子叔姬卒。</p>
<p>此未適人，何以卒？許嫁矣。婦人許嫁，字而笄之，死則以成人喪治之。其稱子何？貴也。其貴奈何？母弟也。</p>
<p>四、夏，楚人圍巢。</p>
<p>五、秋，滕子來朝。</p>
<p>六、秦伯使遂來聘。</p>
<p>遂者何？秦大夫也。秦無大夫，此何以書？賢繆公也。何賢乎繆公？以為能變也。其為能變奈何？惟諓諓善竫言。俾君子易怠。而況乎我多有之，惟一介斷斷焉無他技。其心休休，能有容，是難也。</p>
<p>七、冬，十有二月戊午，晉人、秦人戰于河曲。</p>
<p>此偏戰也，何以不言師敗績？敵也。曷為以水地？河曲疏矣，河千里而一曲也。</p>
<p>八、季孫行父帥師城諸及運。</p>
<hr>  
