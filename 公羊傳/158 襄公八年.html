<h5>公羊傳</h5>　　　<span class="style11">襄公八年</span>
<hr>
<p>一、八年。春王正月，公如晉。
  </p>
<p>二、夏，葬鄭僖公。</p>
<p>賊未討，何以書葬？為中國諱也。</p>
<p>三、鄭人侵蔡，獲蔡公子爕。</p>
<p>此侵也，其言獲何？侵而言獲者，適得之也。</p>
<p>四、季孫宿會晉侯、鄭伯、齊人、宋人、衞人、邾婁人于刑丘。</p>
<p>五、公至自晉。</p>
<p>六、莒人伐我東鄙。</p>
<p>七、秋九月，大雩。</p>
<p>八、冬，楚公子貞帥師伐鄭。</p>
<p>九、晉侯使士匄來聘。</p>
<hr>  
