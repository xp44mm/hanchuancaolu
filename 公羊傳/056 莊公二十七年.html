<h2>莊公二十七年</h2>
<p>一、二十有七年，春，公會𣏌伯姬于洮。</p>
<p>二、夏六月，公會齊侯、宋公、陳侯、鄭伯，同盟于幽。</p>
<p>三、秋，公子友如陳葬原仲。</p>
<p>原仲者何？陳大夫也。大夫不書葬，此何以書？通乎季子之私行也。何通乎季子之私行？辟內難也。君子辟內難而不辟外難。內難者何？公子慶父、公子牙、公子友皆莊公之母弟也。公子慶父、公子牙通乎夫人，以脅公，季子起而治之，則不得與于國政，坐而視之則親親。因不忍見也，故於是復請至于陳，而葬原仲也。</p>
<p>四、冬，𣏌伯姬來。</p>
<p>其言來何？直來曰來，大歸曰來歸。</p>
<p>五、莒慶來逆叔姬。</p>
<p>莒慶者何？莒大夫也。莒無大夫，此何以書？譏。何譏爾？大夫越竟逆女，非禮也。</p>
<p>六、𣏌伯來朝。</p>
<p>七、公會齊侯于城濮。</p>