
<h5>公羊傳</h5>　　　<span class="style11">襄公二十三年</span>
    <hr>
  <p>一、二十有三年。春王二月癸酉朔，日有食之。
  </p><p>二、三月己巳，𣏌伯匄卒。</p>
  <p>三、夏，邾婁鼻我來奔。</p>
  <p>邾婁鼻我者何？邾婁大夫也。邾婁無大夫，此何以書？以近書也。</p>
  <p>四、葬𣏌孝公。</p>
  <p>五、陳殺其大夫慶虎及慶寅。</p>
  <p>六、陳侯之弟光自楚歸于陳。</p>
  <p>七、晉欒盈復入于晉，入于曲沃。</p>
  <p>曲沃者何？晉之邑也。其言入于晉，入于曲沃何？欒盈將入晉，晉人不納，由乎曲沃而入也。</p>
  <p>八、秋，齊侯伐衞，遂伐晉。八月，叔孫豹帥師救晉，次于雍渝。</p>
  <p>曷為先言救而後言次？先通君命也。</p>
  <p>九、己卯，仲孫遬卒。</p>
  <p>十、冬十月乙亥，臧孫紇出奔邾婁。</p>
  <p>十一、晉人殺欒盈。</p>
  <p>曷為不言殺其大夫？非其大夫也。</p>
  <p>十二、齊侯襲莒。</p>
  <hr>
  