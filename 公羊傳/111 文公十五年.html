<h5>公羊傳</h5>　　　<span class="style11">文公十五年</span>
<hr>
<p>一、十有五年，春，季孫行父如晉。</p>
<p>二、三月，宋司馬華孫來盟。</p>
<p>三、夏，曹伯來朝。</p>
<p>四、齊人歸公孫敖之喪。</p>
<p>何以不言來？內辭也。脅我而歸之，筍將而來也。</p>
<p>五、六月辛丑朔，日有食之，鼓用牲于社。</p>
<p>六、單伯至自齊。</p>
<p>七、晉郤缺帥師伐蔡，戊申入蔡。</p>
<p>入不言伐，此其言伐何？至之日也。其日何？至之日也。</p>
<p>八、秋，齊人侵我西鄙。</p>
<p>九、季孫行父如晉。</p>
<p>十、冬十有一月，諸侯盟于扈。</p>
<p>十一、十有二月，齊人來歸子叔姬。</p>
<p>其言來何？閔之也。此有罪，何閔爾？父母之於子，雖有罪，猶若其不欲服罪然。</p>
<p>十二、齊侯侵我西鄙，遂伐曹，入其郛。</p>
<p>郛者何？恢郭也。入郛書乎？曰不書。入郛不書，此何以書？動我也。動我者何？內辭也。其實我動焉爾。</p>
<hr>  
