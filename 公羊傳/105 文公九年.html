<h5>公羊傳</h5>　　　<span class="style11">文公九年</span>
<hr>
<p>一、九年，春，毛伯來求金。
  </p>
<p>毛伯者何？天子之大夫也。何以不稱使？當喪未君也。踰年矣，何以謂之未君？即位矣，而未稱王也。未稱王，何以知其即位？以諸侯之踰年即位，亦知天子之踰年即位也。以天子三年然後稱王，亦知諸侯於其封內三年稱子也，踰年稱公矣。則曷為於其封內三年稱子？緣民臣之心不可一日無君，緣終始之義，一年不二君，不可曠年無君。緣孝子之心，則三年不忍當也。毛伯來求金，何以書？譏。何譏爾？王者無求，求金非禮也。然則是王者與？曰：非也。非王者則曷為謂之王者？王者無求，曰：是子也。繼文王之體，守文王之法度，文王之法無求，而求，故譏之也。</p>
<p>二、夫人姜氏如齊。</p>
<p>三、二月，叔孫得臣如京師。</p>
<p>四、辛丑，葬襄王。</p>
<p>王者不書葬，此何以書？不及時書，過時書，我有往者則書。</p>
<p>五、晉人殺其大夫先都。</p>
<p>六、三月，夫人姜氏至自齊。</p>
<p>七、晉人殺其大夫縠及箕鄭父。</p>
<p>八、楚人伐鄭。</p>
<p>九、公子遂會晉人、宋人、衞人、許人救鄭。</p>
<p>十、夏，狄侵齊。</p>
<p>十一、秋八月，曹伯襄卒。</p>
<p>十二、九月癸酉，地震。</p>
<p>地震者何？動地也。何以書？記異也。</p>
<p>十三、冬，楚子使椒來聘。</p>
<p>椒者何？楚大夫也。楚無大夫，此何以書？始有大夫也。始有大夫，則何以不氏？許夷狄者不一而足也。</p>
<p>十四、秦人來歸僖公成風之襚。</p>
<p>其言僖公成風何？兼之。兼之非禮也。曷為不言及成風？成風尊也。</p>
<p>十五、葬曹共公。</p>
<hr>  
