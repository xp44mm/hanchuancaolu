<h5>公羊傳</h5>　　　<span class="style11">文公十一年</span>
<hr>
<p>一、十有一年，春，楚子伐圈。
  </p>
<p>二、夏，叔彭生會晉郤缺于承匡。</p>
<p>三、秋，曹伯來朝。</p>
<p>四、公子遂如宋。</p>
<p>五、狄侵齊。</p>
<p>六、冬十月甲午，叔孫得臣敗狄于鹹。</p>
<p>狄者何？長狄也。兄弟三人，一者之齊，一者之魯，一者之晉。其之齊者，王子成父殺之；其之魯者，叔孫得臣殺之；則未知其之晉者也。其言敗何？大之也。其日何？大之也。其地何？大之也。何以書？記異也。</p>
<hr>  
