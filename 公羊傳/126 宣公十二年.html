<h2>宣公十二年</h2>
<p>一、十有二年，春，葬陳靈公。</p>
<p>討此賊者非臣子也，何以書葬？君子辭也。楚已討之矣，臣子雖欲討之而無所討也。</p>
<p>二、楚子圍鄭</p>
<p>三、夏六月乙卯，晉荀林父帥師及楚子戰于邲，晉師敗績。</p>
<p>大夫不敵君，此其稱名氏以敵楚子何？不與晉而與楚子為禮也。曷為不與晉而與楚子為禮也？莊王伐鄭，勝乎皇門，放乎路衢。鄭伯肉袒，左執茅旌，右執鸞刀，以逆莊王曰：「寡人無良，邊垂之臣，以干天禍，是以使君王沛焉，辱到敝邑。君如矜此喪人，錫之不毛之地，使帥一二耋老而綏焉，請唯君王之命。」莊王曰：「君之不令臣交易為言，是以使寡人得見君之玉面，而微至乎此。」莊王親自手旌，左右撝軍退舍七里。將軍子重諫曰：「南郢之與鄭相去數千里，諸大夫死者數人，廝役扈養，死者數百人，今君勝鄭而不有，無乃失民臣之力乎？」莊王曰：「古者杅不穿、皮不蠹，則不出於四方。是以君子篤於禮而薄于利，要其人而不要其土，告從不赦不詳，吾以不詳道民，災及吾身，何日之有？」既則晉師之救鄭者至，曰：「請戰。」莊王許諾。將軍子重諫曰：「晉，大國也，王師淹病矣，君請勿許也。」莊王曰：「弱者吾威之，彊者吾辟之，是以使寡人無以立乎天下？」令之還師而逆晉寇。莊王鼓之，晉師大敗，晉眾之走者，舟中之指可掬矣。莊王曰：「嘻！吾兩君不相好，百姓何罪？」令之還師而佚晉寇。</p>
<p>四、秋七月。</p>
<p>五、冬十有二月戊寅，楚子滅蕭。</p>
<p>六、晉人、宋人、衞人、曹人同盟于清丘。</p>
<p>七、宋師伐陳。</p>
<p>八、衞人救陳。</p>