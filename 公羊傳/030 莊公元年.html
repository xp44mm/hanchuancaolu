
<h5>公羊傳</h5>　　　<span class="style11">莊公元年</span>
    <hr>
  <p>一、元年，春王正月。
  </p><p>公何以不言即位？春秋君弒，子不言即位。君弒則子何以不言即位？隱之也。孰隱？隱子也。</p>
  <p>二、三月，夫人孫于齊。</p>
  <p>孫者何？孫猶孫也。內諱奔謂之孫。夫人固在齊矣，其言孫于齊何？念母也。正月以存君，念母以首事。夫人何以不稱姜氏？貶。曷為貶？與弒公也。其與弒公奈何？夫人譖公於齊侯：「公曰：同非吾子，齊侯之子也。」齊侯怒，與之飲酒。於其出焉，使公子彭生送之。於其乘焉，搚幹而殺之。念母者，所善也，則曷為於其念母焉貶？不與念母也。</p>
  <p>三、夏，單伯逆王姬。</p>
  <p>單伯者何？吾大夫之命乎天子者也。何以不稱使？天子召而使之也。逆之者何？使我主之也。曷為使我主之？天子嫁女乎諸侯，必使諸侯同姓者主之。諸侯嫁女于大夫，必使大夫同姓者主之。</p>
  <p>四、秋，築王姬之館于外。</p>
  <p>何以書？譏。何譏爾？築之禮也，于外非禮也。于外何以非禮？築于外非禮也。其築之何以禮？主王姬者必為之改築。主王姬者則曷為必為之改築？於路寢則不可，小寢則嫌。羣公子之舍則以卑矣。其道必為之改築者也。</p>
  <p>五、冬十月乙亥，陳侯林卒。</p>
  <p>六、王使榮叔來錫桓公命。</p>
  <p>錫者何？賜也。命者何？加我服也。其言桓公何？追命也。</p>
  <p>七、王姬歸于齊。</p>
  <p>何以書？我主之也。</p>
  <p>八、齊師遷紀郱、鄑、郚。</p>
  <p>遷之者何？取之也。取之則曷為不言取之也？為襄公諱也。外取邑不書，此何以書？大之也。何大爾？自是始滅也。</p>
  <hr>
  