<h2>隱公五年</h2>
<p>一、五年，春，公觀魚于棠。</p>
<p>何以書？譏。何譏爾？遠也。公曷為遠而觀魚？登來之也。百金之魚公張之。登來之者何？美大之之辭也。棠者何？濟上之邑也。</p>
<p>二、夏，四月，葬衞桓公。</p>
<p>三、秋，衞師入盛。</p>
<p>曷為或言率師或不言率師？將尊師眾稱某率師；將尊師少稱將；將卑師眾稱師；將卑師少稱人。君將不言率師，書其重者也。</p>
<p>四、九月，考仲子之宮。初獻六羽。</p>
<p>考宮者何？考猶入室也，始祭仲子也。桓未君則曷為祭仲子？隱為桓立，故為桓祭其母也。然則何言爾？成公意也。初者何？始也。六羽者何？舞也。初獻六羽何以書？譏。何譏爾？譏始僭諸公也。六羽之為僭奈何？天子八佾，諸公六，諸侯四。諸公者何？諸侯者何？天子三公稱公，王者之後稱公，其餘大國稱侯，小國稱伯、子、男。天子三公者何？天子之相也。天子之相則何以三？自陜而東者，周公主之；自陜而西者，召公主之，一相處乎內，始僭諸公昉於此乎？前此矣。前此則曷為始乎？此僭諸公猶可言也，僭天子不可言也。</p>
<p>五、邾婁人、鄭人伐宋。</p>
<p>六、螟。</p>
<p>何以書？記災也。</p>
<p>七、冬，十有二月辛巳，公子彄卒。</p>
<p>八、宋人伐鄭，圍長葛。</p>
<p>邑不言圍，此其言圍何？彊也。</p>