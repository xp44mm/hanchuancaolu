<h5>公羊傳</h5>　　　<span class="style11">隱公四年</span>
<hr>
<p>一、四年，春王二月，莒人伐𣏌，取牟婁。</p>
<p>牟婁者何？𣏌之邑也。外取邑不書，此何以書？疾始取邑也。</p>
<p>二、戊申，衞州吁弒其君完。</p>
<p>曷為以國氏？當國也。</p>
<p>三、夏，公及宋公遇于清。</p>
<p>遇者何？不期也。一君出，一君要之也。</p>
<p>四、宋公、陳侯、蔡人、衞人伐鄭。</p>
<p>五、秋，翬帥師會宋公、陳侯、蔡人、衞人伐鄭。</p>
<p>翬者何？公子翬也。何以不稱公子？貶。曷為貶？與弒公也。其與弒公奈何？公子翬諂乎隱公，謂隱公曰：「百姓安子，諸侯說子，盍終為君矣。」隱曰：「吾否，吾使脩塗裘，吾將老焉。」公子翬恐若其言聞乎桓，於是謂桓曰：「吾為子口隱矣。隱曰：『吾不反也。』」桓曰：「然則奈何？」曰：「請作難，弒隱公。」於鍾巫之祭焉弒隱公也。</p>
<p>六、九月，衞人殺州吁于濮。</p>
<p>其稱人何？討賊之辭也。</p>
<p>七、冬，十有二月，衞人立晉。</p>
<p>晉者何？公子晉也。立者何？立者不宜立也。其稱人何？眾立之之辭也。然則孰立之？石碏立之。石碏立之，則其稱人何？眾之所欲立也。眾雖欲立之，其立之非也。</p>
<hr>  
