<h5>公羊傳</h5>　　　<span class="style11">僖公二十年</span>
<hr>
<p>一、二十年，春，新作南門。</p>
<p>何以書？譏。何譏爾？門有古常也。</p>
<p>二、夏，郜子來朝。</p>
<p>郜子者何？失地之君也。何以不名？兄弟辭也。</p>
<p>三、五月乙巳，西宮災。</p>
<p>西宮者何？小寢也。小寢則曷為謂之西宮？有西宮則有東宮矣。魯子曰：「以有西宮，亦知諸侯之有三宮也。」西宮災何以書？記異也。</p>
<p>四、鄭人入滑。</p>
<p>五、秋，齊人、狄人盟于邢。</p>
<p>六、冬，楚人伐隨。</p>
<hr>  
