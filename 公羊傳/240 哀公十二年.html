<h5>公羊傳</h5>　　　<span class="style11">哀公十二年</span>
<hr>
<p>一、十有二年。春，用田賦。
  </p>
<p>何以書？譏。何譏爾？譏始用田賦也。</p>
<p>二、夏五月甲辰，孟子卒。</p>
<p>孟子者何？昭公之夫人也。其稱孟子何？諱娶同姓，蓋吳女也。</p>
<p>三、公會吳于橐皐。</p>
<p>四、秋，公會衞侯、宋皇瑗于運。</p>
<p>五、宋向巢帥師伐鄭。</p>
<p>六、冬十有二月，𧑄。</p>
<p>何以書？記異也。何異爾？不時也。</p>
<hr>  
