
<h5>公羊傳</h5>　　　<span class="style11">文公十三年</span>
    <hr>
  <p>  一、十有三年，春王正月。
  </p><p>二、夏五月壬午，陳侯朔卒。</p>
  <p>三、邾婁子蘧蒢卒。</p>
  <p>四、自正月不雨，至于秋七月。</p>
  <p>五、世室屋壞。</p>
  <p>世室者何？魯公之廟也。周公稱太廟，魯公稱世室，群公稱宮。此魯公之廟也，曷為謂之世室？世室，猶世室也，世世不毀也。周公何以稱大廟于魯？封魯公以為周公也。周公拜乎前，魯公拜乎後。曰：「生以養周公，死以為周公主。」然則周公之魯乎？曰：「不之魯也。」封魯公以為周公主，然則周公曷為不之魯？欲天下之一乎周也。魯祭周公何以為牲？周公用白牲，魯公用騂犅，群公不毛。魯祭周公何以為盛？周公盛，魯公燾，群公廩。世室屋壞，何以書？譏。何譏爾？久不修也。</p>
  <p>六、冬，公如晉。</p>
  <p>七、衞侯會于沓。</p>
  <p>八、狄侵衞。</p>
  <p>九、十有二月己丑，公及晉侯盟。</p>
  <p>十、還自晉。</p>
  <p>十一、鄭伯會公于棐。</p>
  <p>還者何？善辭也。何善爾？往黨衞侯會公于沓，至得與晉侯盟。反黨鄭伯會公于斐，故善之也。</p>
  <hr>
  