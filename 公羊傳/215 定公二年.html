<h2>定公二年</h2>
<p>一、二年。春王正月。</p>
<p>二、夏五月壬辰，雉門及兩觀災。</p>
<p>其言雉門及兩觀災何？兩觀微也。然則曷為不言雉門災及兩觀？主災者兩觀也。時災者兩觀，則曷為後言之？不以微及大也。何以書？記災也。</p>
<p>三、秋，楚人伐吳。</p>
<p>四、冬十月，新作雉門及兩觀。</p>
<p>其言新作之何？脩大也。脩舊不書，此何以書？譏。何譏爾？不務乎公室也。</p>