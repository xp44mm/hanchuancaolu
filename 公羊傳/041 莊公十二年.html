
<h5>公羊傳</h5>　　　<span class="style11">莊公十二年</span>
    <hr>
  <p> 一、十有二年，春王三月，紀叔姬歸于酅。
  </p><p>其言歸于酅何？隱之也。何隱爾？其國亡矣，徒歸于叔爾也。</p>
  <p>二、夏，四月。</p>
  <p>三、秋八月甲午，宋萬弒其君接及其大夫仇牧。</p>
  <p>及者何？累也。弒君多矣，舍此無累者乎？孔父、荀息皆累也。舍孔父、荀息無累者乎？曰：有。有則此何以書？賢也。何賢乎仇牧？仇牧可謂不畏彊禦矣！其不畏彊禦奈何？萬嘗與莊公戰，獲乎莊公。莊公歸，散舍諸宮中，數月然後歸之。歸反為大夫於宋。與閔公博，婦人皆在側。萬曰：「甚矣，魯侯之淑，魯侯之美也！天下諸侯宜為君者，唯魯侯爾！」閔公矜此婦人，妒其言，顧曰：「此虜也！爾虜焉故，魯侯之美惡乎至？」萬怒，搏閔公，絕其脰。仇牧聞君弒，趨而至，遇之于門，手劍而叱之。萬臂摋仇牧，碎其首，齒著乎門闔。仇牧可謂不畏彊禦矣！</p>
  <p>四、冬十月，宋萬出奔陳。</p>
  <hr>
  