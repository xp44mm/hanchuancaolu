<h5>公羊傳</h5>　　　<span class="style11">宣公元年</span>
<hr>
<p>一、元年，春王正月，公即位。公子遂如齊逆女。
  </p>
<p>繼弒君不言即位，此其言即位何？其意也。</p>
<p>二、三月，遂以夫人婦姜至自齊。</p>
<p>遂何以不稱公子？一事而再見者，卒名也。夫人何以不稱姜氏？貶。曷為貶？譏喪娶也。喪娶者公也，則曷為貶夫人？內無貶于公之道也。內無貶于公之道，則曷為貶夫人？夫人與公一體也。其稱婦何？有姑之辭也。</p>
<p>三、夏，季孫行父如齊。</p>
<p>四、晉放其大夫胥甲父于衞。</p>
<p>放之者何？猶曰無去是云爾。然則何言爾？近正也。此其為近正奈何？古者大夫已去，三年待放。君放之，非也；大夫待放，正也。古者臣有大喪，則君三年不呼其門。已練可以弁冕，服金革之事。君使之非也，臣行之禮也。閔子要絰而服事，既而曰：「若此乎古之道，不即人心。」退而致仕。孔子蓋善之也。</p>
<p>五、公會齊侯于平州。</p>
<p>六、公子遂如齊。</p>
<p>七、六月，齊人取濟西田。</p>
<p>外取邑不書，此何以書？所以賂齊也。曷為賂齊？為弒子赤之賂也。</p>
<p>八、秋，邾婁子來朝。</p>
<p>九、楚子、鄭人侵陳，遂侵宋。</p>
<p>十、晉趙盾帥師救陳。宋公、陳侯、衞侯、曹伯會晉師于斐林伐鄭。</p>
<p>此晉趙盾之師也，曷為不言趙盾之師？君不會大夫之辭也。</p>
<p>十一、冬，晉趙穿帥師侵柳。</p>
<p>柳者何？天子之邑也。曷為不繫乎周？不與伐天子也。</p>
<p>十二、晉人、宋人伐鄭。</p>
<hr>  
