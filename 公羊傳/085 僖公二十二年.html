
<h5>公羊傳</h5>　　　<span class="style11">僖公二十二年</span>
    <hr>
  <p>一、二十有二年，春，公伐邾婁，取須朐。
  </p><p>二、夏，宋公、衞侯、許男、滕子伐鄭。</p>
  <p>三、秋八月丁未，及邾婁人戰于升陘。</p>
  <p>四、冬十有一月己巳朔，宋公及楚人戰于泓，宋師敗績。</p>
  <p>偏戰者日爾，此其言朔何？春秋辭繁而不殺者，正也。何正爾？宋公與楚人期，戰于泓之陽。楚人濟泓而來。有司復曰：「請迨其未畢濟而擊之。」宋公曰：「不可。吾聞之也：君子不厄人。吾雖喪國之餘，寡人不忍行也。」既濟，未畢陳，有司復曰：「請迨其未畢陳而擊之。」宋公曰：「不可。吾聞之也：君子不鼓不成列。」已陳，然後襄公鼓之，宋師大敗。故君子大其不鼓不成列，臨大事而不忘大禮，有君而無臣，以為雖文王之戰，亦不過此也。</p>
  <hr>
  