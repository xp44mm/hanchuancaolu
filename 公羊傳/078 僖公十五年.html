<h5>公羊傳</h5>　　　<span class="style11">僖公十五年</span>
<hr>
<p>一、十有五年，春王正月，公如齊。</p>
<p>二、楚人伐徐。</p>
<p>三、三月，公會齊侯、宋公、陳侯、衞侯、鄭伯、許男、曹伯盟于牡丘，遂次于匡。</p>
<p>四、公孫敖率師及諸侯之大夫救徐。</p>
<p>五、夏五月，日有食之。</p>
<p>六、秋七月，齊師、曹師伐厲。</p>
<p>七、八月𧑄。</p>
<p>八、九月，公至自會。</p>
<p>桓公之會不致，此何以致？久也。</p>
<p>九、季姬歸于鄫。</p>
<p>十、己卯晦，震夷伯之廟。</p>
<p>晦者何？冥也。震之者何？雷電擊夷伯之廟者也。夷伯者，曷為者也？季氏之孚也。季氏之孚則微者，其稱夷伯何？大之也。曷為大之？天戒之，故大之也。何以書？記異也。</p>
<p>十一、冬，宋人伐曹。</p>
<p>十二、楚人敗徐于婁林。</p>
<p>十三、十有一月壬戌，晉侯及秦伯戰于韓，獲晉侯。</p>
<p>此偏戰也，何以不言師敗績？君獲，不言師敗績也。</p>
<hr>  
