
<h5>公羊傳</h5>　　　<span class="style11">桓公九年</span>
    <hr>
  <p>一、九年，春，紀季姜歸于京師。
  </p><p>其辭成矣，則其稱紀季姜何？自我言，紀父母之於子，雖為天王后，猶曰吾季姜。京師者何？天子之居也。京者何？大也。師者何？眾也。天子之居，必以眾大之辭言之。</p>
  <p>二、夏，四月。</p>
  <p>三、秋，七月。</p>
  <p>四、冬，曹伯使其世子射姑來朝。</p>
  <p>諸侯來曰朝，此世子也，其言朝何？春秋有譏父老子代從政者，則未知其在齊與？曹與？</p>
  <hr>
  