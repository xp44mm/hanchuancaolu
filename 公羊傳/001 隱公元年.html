
<h5>公羊傳</h5>　　　<span class="style11">隱公元年</span>
    <hr>
  <p> 一、元年，春王正月。</p>
  <p>元年者何？君之始年也。春者何？歲之始也。王者孰謂？謂文王也。曷為先言王而後言正月？王正月也。何言乎王正月？大一統也。公何以不言即位？成公意也。何成乎公之意？公將平國而反之桓。曷為反之桓？桓幼而貴，隱長而卑，其為尊卑也微，國人莫知。隱長又賢，諸大夫扳隱而立之。隱於是焉而辭立，則未知桓之將必得立也。且如桓立，則恐諸大夫之不能相幼君也，故凡隱之立為桓立也。隱長又賢，何以不宜立？立適以長不以賢，立子以貴不以長。桓何以貴？母貴也。母貴則子何以貴？子以母貴，母以子貴。</p>
  <p>二、三月，公及邾婁儀父盟于眛。</p>
  <p>及者何？與也，會及暨皆與也。曷為或言會，或言及，或言暨？會猶最也；及猶汲汲也；暨猶暨暨也。及我欲之，暨不得已也。儀父者何？邾婁之君也。何以名？字也。曷為稱字？襃之也。曷為襃之？為其與公盟也。與公盟者眾矣，曷為獨襃乎此？因其可襃而襃之。此其為可襃奈何？漸進也。眛者何？地期也。</p>
  <p>三、夏，五月，鄭伯克段于鄢。</p>
  <p>克之者何？殺之也。殺之則曷為謂之克？大鄭伯之惡也。曷為大鄭伯之惡？母欲立之，己殺之，如勿與而已矣。段者何？鄭伯之弟也。何以不稱弟？當國也。其地何？當國也。齊人殺無知何以不地？在內也。在內雖當國不地也，不當國雖在外亦不地也。</p>
  <p>四、秋，七月，天王使宰咺來歸惠公仲子之賵。</p>
  <p>宰者何？官也。咺者何？名也。曷為以官氏？宰士也。惠公者何？隱之考也。仲子者何？桓之母也。何以不稱夫人？桓未君也。賵者何？喪事有賵。賵者，蓋以馬以乘馬束帛。車馬曰賵，貨財曰賻，衣被曰襚。桓未君則諸侯曷為來賵之？隱為桓立，故以桓母之喪告于諸侯。然則何言爾？成公意也。其言來何？不及事也。其言惠公仲子何？兼之，兼之非禮也。何以不言及仲子？仲子微也。</p>
  <p>五、九月，及宋人盟于宿。</p>
  <p>孰及之？內之微者也。</p>
  <p>六、冬，十有二月，祭伯來。</p>
  <p>祭伯者何？天子之大夫也。何以不稱使？奔也。奔則曷為不言奔？王者無外，言奔則有外之辭也。</p>
  <p>七、公子益師卒。</p>
  <p>何以不日？遠也。所見異辭，所聞異辭，所傳聞異辭。</p>
  <hr>
  