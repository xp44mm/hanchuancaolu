
<h5>公羊傳</h5>　　　<span class="style11">閔公二年</span>
    <hr>
  <p> 一、二年，春王正月，齊人遷陽。
  </p><p>二、夏五月乙酉，吉禘于莊公。</p>
  <p>其言吉何？言吉者，未可以吉也。曷為未可以吉？未三年也。三年矣，曷為謂之未三年？三年之喪，實以二十五月。其言于莊公何？未可以稱宮廟也。曷為未可以稱宮廟？在三年之中矣。吉禘于莊公，何以書？譏。何譏爾？譏始不三年也。</p>
  <p>三、秋八月辛丑，公薨。九月，夫人姜氏孫于邾婁。公子慶父出奔莒。</p>
  <p>公薨何以不地？隱之也。何隱爾？弒也。孰弒之？慶父也。殺公子牙，今將爾，季子不免。慶父弒二君，何以不誅？將而不免遏惡也。既而不可及，緩追逸賊，親親之道也。</p>
  <p>四、冬，齊高子來盟。</p>
  <p>高子者何？齊大夫也。何以不稱使？我無君也。然則何以不名？喜之也。何喜爾？正我也。其正我奈何？莊公死，子般弒，閔公弒，此三君死，曠年無君。設以齊取魯，曾不興師徒，以言而已矣。桓公使高子將南陽之甲，立僖公而城魯，或曰自鹿門至于爭門者是也，或曰自爭門至于吏門者是也。魯人至今以為美談曰：「猶望高子也。」</p>
  <p>五、十有二月，狄入衞。</p>
  <p>六、鄭棄其師。</p>
  <p>鄭棄其師者何？惡其將也。鄭伯惡高克，使之將逐而不納，棄師之道也。</p>
  <hr>
  