
<h5>公羊傳</h5>　　　<span class="style11">僖公十年</span>
    <hr>
  <p>一、十年，春王正月，公如齊。
  </p><p>二、狄滅溫。溫子奔衞。</p>
  <p>三、晉里克弒其君卓子及其大夫荀息。</p>
  <p>及者何？累也。弒君多矣，舍此無累者乎？曰：「有孔父、仇牧皆累也。」舍孔父、仇牧無累者乎？曰：「有。」有則此何以書？賢也。何賢乎荀息？荀息可謂不食其言矣。其不食其言奈何？奚齊、卓子者，驪姬之子也，荀息傅焉。驪姬者，國色也。獻公愛之甚，欲立其子，於是殺世子申生。申生者，里克傅之。獻公病將死，謂荀息曰：「士何如則可謂之信矣？」荀息對曰：「使死者反生，生者不愧乎其言，則可謂信矣。」獻公死，奚齊立。里克謂荀息曰：「君殺正而立不正，廢長而立幼，如之何？願與子慮之。」荀息曰：「君嘗訊臣矣，臣對曰：『使死者反生，生者不愧乎其言，則可謂信矣。』」里克知其不可與謀，退，弒奚齊。荀息立卓子，里克弒卓子，荀息死之。荀息可謂不食其言矣！</p>
  <p>四、夏，齊侯、許男伐北戎。</p>
  <p>五、晉殺其大夫里克。</p>
  <p>里克弒二君，則曷為不以討賊之辭言之？惠公之大夫也。然則孰立惠公？里克也。里克弒奚齊、卓子，逆惠公而入。里克立惠公，則惠公曷為殺之？惠公曰：「爾既殺夫二孺子矣，又將圖寡人，為爾君者，不亦病乎？」於是殺之。然則曷為不言惠公之入？晉之不言出入者踊為文公諱也。齊小白入于齊，則曷為不為桓公諱？桓公之享國也長，美見乎天下，故不為之諱本惡也。文公之享國也短，美未見乎天下，故為之諱本惡也。</p>
  <p>六、秋七月。</p>
  <p>七、冬，大雨雹。</p>
  <p>何以書？記異也。</p>
  <hr>
  