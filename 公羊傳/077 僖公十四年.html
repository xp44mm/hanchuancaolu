<h5>公羊傳</h5>　　　<span class="style11">僖公十四年</span>
<hr>
<p>一、十有四年，春，諸侯城緣陵。
  </p>
<p>孰城之？城𣏌也。曷為城𣏌？滅也。孰滅之？蓋徐、莒脅之。曷為不言徐、莒脅之？為桓公諱也。曷為為桓公諱？上無天子，下無方伯，天下諸侯有相滅亡者，桓公不能救，則桓公恥之也。然則孰城之？桓公城之。曷為不言桓公城之？不與諸侯專封也。曷為不與？實與而文不與。文曷為不與？諸侯之義不得專封也。諸侯之義不得專封，則其曰實與之何？上無天子，下無方伯，天下諸侯有相滅亡者，力能救之，則救之可也。</p>
<p>二、夏六月，季姬及鄫子遇于防，使鄫子來朝。</p>
<p>鄫子曷為使乎季姬來朝？內辭也。非使來朝，使來請己也。</p>
<p>三、秋八月辛卯，沙鹿崩。</p>
<p>沙鹿者何？河上之邑也。此邑也，其言崩何？襲邑也。沙鹿崩，何以書？記異也。外異不書，此何以書？為天下記異也。</p>
<p>四、狄侵鄭。</p>
<p>五、冬，蔡侯肹卒。</p>
<hr>  
