<h5>公羊傳</h5>　　　<span class="style11">成公十七年</span>
<hr>
<p>一、十有七年，春，衞北宮結率師侵鄭。</p>
<p>二、夏，公會尹子、單子、晉侯、齊侯、宋公、衞侯、曹伯、邾婁人伐鄭。</p>
<p>三、六月乙酉，同盟于柯陵。</p>
<p>四、秋，公至自會。</p>
<p>五、齊高無咎出奔莒。</p>
<p>六、九月辛丑用郊。</p>
<p>用者何？用者不宜用也。九月非所用郊也。然則郊曷用？郊用正月上辛，或曰用然後郊。</p>
<p>七、晉侯使荀罃來乞師。</p>
<p>八、冬，公會單子、晉侯、宋公、衞侯、曹伯、齊人、邾婁人伐鄭。十有一月，公至自伐鄭。</p>
<p>九、壬申，公孫嬰齊卒于貍軫。</p>
<p>非此月日也，曷為以此月日卒之？待君命然後卒大夫。曷為待君命然後卒大夫？前此者嬰齊走之晉，公會晉侯，將執公。嬰齊為公請，公許之，反為大夫，歸至于貍軫而卒。無君命不敢卒大夫，公至，曰：「吾固許之，反為大夫。」然後卒之。</p>
<p>十、十有二月丁巳朔，日有食之。</p>
<p>十一、邾婁子貜且卒。</p>
<p>十二、晉殺其大夫郤錡、郤州、郤至。</p>
<p>十三、楚人滅舒庸。</p>
<hr>  
