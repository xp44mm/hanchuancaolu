<h5>公羊傳</h5>　　　<span class="style11">襄公十二年</span>
<hr>
<p>一、十有二年。春王三月，莒人伐我東鄙，圍臺。
  </p>
<p>邑不言圍，此其言圍何？伐而言圍者，取邑之辭也；伐而不言圍者，非取邑之辭也。</p>
<p>二、季孫宿帥師救臺，遂入運。</p>
<p>大夫無遂事，此其言遂何？公不得為政爾。</p>
<p>三、夏，晉侯使士彭來聘。</p>
<p>四、秋九月，吳子乘卒。</p>
<p>五、冬，楚公子貞帥師侵宋。</p>
<p>六、公如晉。</p>
<hr>  
