<h5>公羊傳</h5>　　　<span class="style11">定公元年</span>
<hr>
<p>一、元年。春王。</p>
<p>定何以無正月？正月者，正即位也。定無正月者，即位後也。即位何以後？昭公在外，得入不得入，未可知也。曷為未可知？在季氏也。定、哀多微辭，主人習其讀而問其傳，則未知己之有罪焉爾。</p>
<p>二、三月，晉人執宋仲幾于京師。</p>
<p>仲幾之罪何？不蓑城也。其言于京師何？伯討也。伯討則其稱人何？貶。曷為貶？不與大夫專執也。曷為不與？實與而文不與。文曷為不與？大夫之義，不得專執也。</p>
<p>三、夏六月癸亥，公之喪至自乾侯。</p>
<p>四、戊辰，公即位。</p>
<p>癸亥公之喪至自乾侯，則曷為以戊辰之日，然後即位？正棺於兩楹之間，然後即位。子沈子曰：「定君乎國，然後即位。」即位不日，此何以日？錄乎內也。</p>
<p>五、秋七月癸巳，葬我君昭公。</p>
<p>六、九月，大雩。</p>
<p>七、立煬宮。</p>
<p>煬宮者何？煬公之宮也。立者何？立者不宜立也。立煬宮，非禮也。</p>
<p>八、冬十月，霣霜殺菽。</p>
<p>何以書？記異也。此災菽也，曷為以異書？異大乎災也。</p>
<hr>  
