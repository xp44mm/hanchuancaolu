<h5>公羊傳</h5>　　　<span class="style11">襄公三十年</span>
<hr>
<p>一、三十年。春王正月，楚子使薳頗來聘。
  </p>
<p>二、夏四月，蔡世子般弒其君固。</p>
<p>三、五月甲午，宋災，伯姬卒。</p>
<p>四、天王殺其弟年夫。</p>
<p>五、王子瑕奔晉。</p>
<p>六、秋七月，叔弓如宋葬宋共姬。</p>
<p>外夫人不書葬，此何以書？隱之也。何隱爾？宋災，伯姬卒焉。其稱謚何？賢也。何賢爾？宋災，伯姬存焉，有司復曰：「火至矣，請出。」伯姬曰：「不可。吾聞之也，婦人夜出，不見傅母不下堂。傅至矣，母未至也。」逮乎火而死。</p>
<p>七、鄭良霄出奔許，自許入于鄭，鄭人殺良霄。</p>
<p>八、冬十月，葬蔡景公。</p>
<p>賊未討，何以書葬？君子辭也。</p>
<p>九、晉人、齊人、宋人、衞人、鄭人、曹人、莒人、邾婁人、滕人、薛人、𣏌人、小邾婁人會于澶淵，宋災故。</p>
<p>宋災故者何？諸侯會于澶淵，凡為宋災故也。會未有言其所為者，此言所為何？錄伯姬也。諸侯相聚，而更宋之所喪，曰：「死者不可復生，爾財復矣！」此大事也，曷為使微者？卿也。卿則其稱人何？貶。曷為貶？卿不得憂諸侯也。</p>
<hr>  
