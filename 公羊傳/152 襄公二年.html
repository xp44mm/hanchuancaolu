
<h5>公羊傳</h5>　　　<span class="style11">襄公二年</span>
    <hr>
  <p>一、二年。春王正月，葬簡王。
  </p><p>二、鄭師伐宋。</p>
  <p>三、夏五月庚寅，夫人姜氏薨。</p>
  <p>四、六月庚辰，鄭伯睔卒。</p>
  <p>五、晉師、宋師、衞寧殖侵鄭。</p>
  <p>六、秋七月，仲孫蔑會晉荀罃、宋華元、衞孫林父、曹人、邾婁人于戚。</p>
  <p>七、己丑，葬我小君齊姜。</p>
  <p>齊姜者何？齊姜與繆姜則未知其為宣夫人與？成夫人與？</p>
  <p>八、叔孫豹如宋。</p>
  <p>九、冬，仲孫蔑會晉荀罃、齊崔杼、宋華元、衞孫林父、曹人、邾婁人、滕人、薛人、小邾婁人于戚，遂城虎牢。</p>
  <p>虎牢者何？鄭之邑也。其言城之何？取之也。取之則曷為不言取之？為中國諱也。曷為為中國諱？諱伐喪也。曷為不繫乎鄭？為中國諱也。大夫無遂事，此其言遂何？歸惡乎大夫也。</p>
  <p>十、楚殺其大夫公子申。</p>
  <hr>
  