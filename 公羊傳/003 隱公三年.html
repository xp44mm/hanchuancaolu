<h2>隱公三年</h2>
<p>一、三年，春王二月，己巳，日有食之。</p>
<p>何以書？記異也。日食則曷為或日或不日？或言朔或不言朔？曰「某月某日朔，日有食之」者，食正朔也；其或日或不日，或失之前，或失之後。失之前者，朔在前也；失之後者，朔在後也。</p>
<p>二、三月庚戌，天王崩。</p>
<p>何以不書葬？天子記崩不記葬，必其時也。諸侯記卒記葬，有天子存，不得必其時也。曷為或言崩或言薨？天子曰崩，諸侯曰薨，大夫曰卒，士曰不祿。</p>
<p>三、夏，四月辛卯，尹氏卒。</p>
<p>尹氏者何？天子之大夫也。其稱尹氏何？貶。曷為貶？譏世卿，世卿非禮也。外大夫不卒，此何以卒？天王崩，諸侯之主也。</p>
<p>四、秋，武氏子來求賻。</p>
<p>武氏子者何？天子之大夫也。其稱武氏子何？譏。何譏爾？父卒子未命也。何以不稱使？當喪未君也。武氏子來求賻，何以書？譏。何譏爾？喪事無求，求賻非禮也，蓋通于下。</p>
<p>五、八月庚辰，宋公和卒。</p>
<p>六、冬，十有二月，齊侯、鄭伯盟于石門。</p>
<p>七、癸未，葬宋繆公。</p>
<p>葬者曷為或日或不日？不及時而日，渴葬也；不及時而不日，慢葬也。過時而日，隱之也；過時而不日，謂之不能葬也。當時而不日，正也。當時而日，危不得葬也。此當時何危爾？宣公謂繆公曰：「以吾愛與夷則不若愛女。以為社稷宗廟主，則與夷不若女，盍終為君矣。」宣公死，繆公立，繆公逐其二子莊公馮與左師勃，曰：「爾為吾子，生毋相見，死毋相哭。」與夷復曰：「先君之所為不與臣國而納國乎君者，以君可以為社稷宗廟主也。今君逐君之二子而將致國乎與夷，此非先君之意也。且使子而可逐，則先君其逐臣矣。」繆公曰：「先君之不爾逐可知矣，吾立乎此攝也，終致國乎與夷。」莊公馮弒與夷。故君子大居正，宋之禍宣公為之也。</p>