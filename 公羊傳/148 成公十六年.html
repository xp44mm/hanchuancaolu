<h2>成公十六年</h2>
<p>一、十有六年，春王正月，雨木冰。</p>
<p>雨木冰者何？雨而木冰也。何以書？記異也。</p>
<p>二、夏四月辛未，滕子卒。</p>
<p>三、鄭公子喜帥師侵宋。</p>
<p>四、六月丙寅朔，日有食之。</p>
<p>五、晉侯使欒黶來乞師。</p>
<p>六、甲午晦。</p>
<p>晦者何？冥也。何以書？記異也。</p>
<p>七、晉侯及楚子、鄭伯戰于鄢陵，楚子、鄭師敗績。</p>
<p>敗者稱師，楚何以不稱師？王痍也。王痍者何？傷乎矢也。則何以不言師敗績？末言爾。</p>
<p>八、楚殺其大夫公子側。</p>
<p>九、秋，公會晉侯、齊侯、衞侯、宋華元、邾婁人于沙隨。不見公，公至自會。</p>
<p>不見公者何？公不見見也。公不見見，大夫執。何以致會？不恥也。曷為不恥？公幼也。</p>
<p>十、公會尹子、晉侯、齊國佐、邾婁人伐鄭。</p>
<p>十一、曹伯歸自京師。</p>
<p>執而歸者名曹伯，何以不名？而不言復歸于曹何？易也。其易奈何？公子喜時在內也。公子喜時在內，則何以易？公子喜時者仁人也。內平其國而待之，外治諸京師而免之。其言自京師何？言甚易也，舍是無難矣。</p>
<p>十二、九月，晉人執季孫行父，舍之于招丘。</p>
<p>執未可言舍之者，此其言舍之何？仁之也。曰在招丘悕矣。執未有言仁之者，此其言人之何？代公執也。其代公執奈何？前此者晉人來乞師而不與，公會晉侯將執公，季孫行父曰：「此臣之罪也。」於是執季孫行父。成公將會厲公，會不當期，將執公。季孫行父曰：「臣有罪，執其君；子有罪，執其父；此聽失之大者也。今此臣之罪也，舍臣之身，而執臣之君，吾恐聽失之為宗廟羞也。」於是執季孫行父。</p>
<p>十三、冬十月乙亥，叔孫僑如出奔齊。</p>
<p>十四、十有二月乙丑，季孫行父及晉郤州盟于扈。</p>
<p>十五、公至自會。</p>
<p>十六、乙酉，刺公子偃。</p>