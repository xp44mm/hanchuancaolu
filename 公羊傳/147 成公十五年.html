<h5>公羊傳</h5>　　　<span class="style11">成公十五年</span>
<hr>
<p>一、十有五年，春王二月，葬衞定公。
  </p>
<p>二、三月乙巳，仲嬰齊卒。</p>
<p>仲嬰齊者何？公孫嬰齊也。公孫嬰齊則曷為謂之仲嬰齊？為兄後也。為兄後則曷為謂之仲嬰齊？為人後者為之子也。為人後者為其子，則其稱仲何？孫以王父字為氏也。然則嬰齊孰後？後歸父也。歸父使于晉而未反，何以後之？叔仲惠伯傅子赤者也，文公死，子幼，公子遂謂叔仲惠伯曰：「君幼如之何？願與子慮之。」叔仲惠伯曰：「吾子相之，老夫抱之，何幼君之有？」公子遂知其不可與謀，退而殺叔仲惠伯，弒子赤而立宣公。宣公死，成公幼，臧宣叔者相也。君死不哭，聚諸大夫而問焉曰：「昔者叔仲惠伯之事，孰為之？」諸大夫皆雜然曰：「仲氏也，其然乎？」於是遣歸父之家，然後哭君。歸父使乎晉，還自晉，至檉，聞君薨家遣，墠帷哭君成踊，反命于介，自是走之齊。魯人徐傷歸父之無後也，於是使嬰齊後之也。</p>
<p>三、癸丑，公會晉侯、衞侯、鄭伯、曹伯、宋世子成、齊國佐、邾婁人同盟于戚。晉侯執曹伯歸之于京師。公至自會。</p>
<p>四、夏六月，宋公固卒。</p>
<p>五、宋華元出奔晉。</p>
<p>六、宋華元自晉歸于宋。</p>
<p>七、宋殺其大夫山。</p>
<p>八、宋魚石出奔楚。</p>
<p>九、冬十有一月，叔孫僑如會晉士爕、齊高無咎、宋華元、衞孫林父、鄭公子鰌、邾婁人會吳于鍾離。</p>
<p>曷為殊會吳？外吳也。曷為外也？春秋內其國而外諸夏，內諸夏而外夷狄。王者欲一乎天下，曷為以外內之辭言之？言自近者始也。</p>
<p>十、許遷于葉。</p>
<hr>  
