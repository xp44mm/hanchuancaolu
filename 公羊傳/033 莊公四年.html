
<h5>公羊傳</h5>　　　<span class="style11">莊公四年</span>
    <hr>
  <p>一、四年，春王二月，夫人姜氏饗齊侯于祝丘。
  </p><p>二、三月，紀伯姬卒。</p>
  <p>三、夏，齊侯、陳侯、鄭伯遇于垂。</p>
  <p>四、紀侯大去其國。</p>
  <p>大去者何？滅也。孰滅之？齊滅之。曷為不言齊滅之？為襄公諱也。春秋為賢諱。何賢乎襄公？復讎也。何讎爾？遠祖也。哀公亨乎周，紀侯譖之。以襄公之為於此焉者，事祖禰之心盡矣。盡者何？襄公將復讎乎紀，卜之曰：「師喪分焉。寡人死之，不為不吉也。」遠祖者幾世乎？九世矣。九世猶可以復讎乎？雖百世可也。家亦可乎？曰：不可。國何以可？國君一體也；先君之恥猶今君之恥也，今君之恥猶先君之恥也。國君何以為一體？國君以國為體，諸侯世，故國君為一體也。今紀無罪，此非怒與？曰：非也。古者有明天子，則紀侯必誅，必無紀者。紀侯之不誅，至今有紀者，猶無明天子也。古者諸侯必有會聚之事，相朝聘之道，號辭必稱先君以相接，然則齊、紀無說焉，不可以並立乎天下。故將去紀侯者，不得不去紀也。有明天子，則襄公得為若行乎？曰：不得也。不得則襄公曷為為之？上無天子，下無方伯，緣恩疾者可也。</p>
  <p>五、六月乙丑，齊侯葬紀伯姬。</p>
  <p>外夫人不書葬，此何以書？隱之也。何隱爾？其國亡矣，徒葬於齊爾。此復讎也，曷為葬之？滅其可滅，葬其可葬。此其為可葬奈何？復讎者非將殺之，逐之也。以為雖遇紀侯之殯，亦將葬之也。</p>
  <p>六、秋七月。</p>
  <p>七、冬，公及齊人狩于郜。</p>
  <p>公曷為與微者狩？齊侯也。齊侯則其稱人何？諱與讎狩也。前此者有事矣，後此者有事矣，則曷為讀於此焉譏？於讎者將壹譏而已，故擇其重者而譏焉，莫重乎其與讎狩也。於讎者則曷為將壹譏而已？讎者無時，焉可與通；通則為大譏，不可勝譏，故將壹譏而已，其餘從同同。</p>
  <hr>
  