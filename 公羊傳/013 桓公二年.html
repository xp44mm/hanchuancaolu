
<h5>公羊傳</h5>　　　<span class="style11">桓公二年</span>
    <hr>
  <p>一、二年，春王正月，戊申，宋督弒其君與夷及其大夫孔父。
  </p><p>及者何？累也。弒君多矣，舍此無累者乎？曰：「有仇牧，荀息，皆累也。」舍仇牧荀息無累者乎？曰：「有。」有則此何以書？賢也。何賢乎孔父？孔父可謂義形於色矣。其義形於色奈何？督將弒殤公，孔父生而存，則殤公不可得而弒也，故於是先攻孔父之家。殤公知孔父死，己必死，趨而救之，皆死焉。孔父正色而立於朝，則人莫敢過而致難於其君者，孔父可謂義形於色矣。</p>
  <p>二、滕子來朝。</p>
  <p>三、三月，公會齊侯、陳侯、鄭伯于稷，以成宋亂。</p>
  <p>內大惡諱，此其目言之何？遠也。所見異辭，所聞異辭，所傳聞異辭。隱亦遠矣，曷為為隱諱？隱賢而桓賤也。</p>
  <p>四、夏，四月，取郜大鼎于宋。戊申，納于太廟。</p>
  <p>此取之宋，其謂之郜鼎何？器從名，地從主人。器何以從名？地何以從主人？器之與人非有即爾。宋始以不義取之，故謂之郜鼎。至乎地之與人則不然。俄而可以為其有矣。然則為取可以為其有乎？曰：「否。」何者？若楚王之妻媦，無時焉可也。戊申，納于太廟。何以書？譏。何譏爾？遂亂受賂納于太廟，非禮也。</p>
  <p>五、秋，七月，紀侯來朝。</p>
  <p>六、蔡侯、鄭伯會于鄧。</p>
  <p>離不言會，此其言會何？蓋鄧與會爾。</p>
  <p>七、九月，入𣏌。</p>
  <p>八、公及戎盟于唐。</p>
  <p>九、冬，公至自唐。</p>
  <hr>
  