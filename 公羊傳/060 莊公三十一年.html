<h5>公羊傳</h5>　　　<span class="style11">莊公三十一年</span>
<hr>
<p>一、三十有一年，春，築臺于郎。</p>
<p>何以書？譏。何譏爾？臨民之所漱浣也。</p>
<p>二、夏四月，薛伯卒。</p>
<p>三、築臺于薛。</p>
<p>何以書？譏。何譏爾？遠也。</p>
<p>四、六月，齊侯來獻戎捷。</p>
<p>齊，大國也，曷為親來獻戎捷？威我也。其威我奈何？旗獲而過我也。</p>
<p>五、秋，築臺于秦。</p>
<p>何以書？譏。何譏爾？臨國也。</p>
<p>六、冬，不雨。</p>
<p>何以書？記異也。</p>
<hr>  
