<h5>公羊傳</h5>　　　<span class="style11">隱公六年</span>
<hr>
<p>一、六年，春，鄭人來輸平。
  </p>
<p>輸平者何？輸平猶墮成也。何言乎墮成？敗其成也。曰「吾成敗矣」。吾與鄭人末有成也。吾與鄭人則曷為末有成？狐壤之戰，隱公獲焉。然則何以不言戰？諱獲也。</p>
<p>二、夏，五月辛酉，公會齊侯盟于艾。</p>
<p>三、秋，七月。</p>
<p>此無事，何以書？春秋雖無事，首時過則書。首時過則何以書？春秋編年，四時具，然後為年。</p>
<p>四、冬，宋人取長葛。</p>
<p>外取邑不書，此何以書？久也。</p>
<hr>  
