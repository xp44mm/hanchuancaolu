
<h5>公羊傳</h5>　　　<span class="style11">莊公十年</span>
    <hr>
  <p>一、十年，春王正月，公敗齊師于長勺。
  </p><p>二、二月，公侵宋。</p>
  <p>曷為或言侵？或言伐？觕者曰侵，精者曰伐。戰不言伐，圍不言戰，入不言圍，滅不言入，書其重者也。</p>
  <p>三、三月，宋人遷宿。</p>
  <p>遷之者何？不通也，以地遷之也。子沈子曰：「不通者，蓋因而臣之也。」</p>
  <p>四、夏六月，齊師、宋師次于郎，公敗宋師乘丘。</p>
  <p>其言次于郎何？伐也。伐則其言次何？齊與伐而不與戰，故言伐也。我能敗之，故言次也。</p>
  <p>五、秋九月，荊敗蔡師于莘，以蔡侯獻舞歸。</p>
  <p>荊者何？州名也。州不若國，國不若氏，氏不若人，人不若名，名不若字，字不若子。蔡侯獻舞何以名？絕。曷為絕之？獲也。曷為不言其獲？不與夷狄之獲中國也。</p>
  <p>六、冬十月，齊師滅譚，譚子奔莒。</p>
  <p>何以不言出？國以滅矣，無所出也。</p>
  <hr>
  