<h5>公羊傳</h5>　　　<span class="style11">文公十六年</span>
<hr>
<p>一、十有六年，春，季孫行父會齊侯于陽穀，齊侯弗及盟。</p>
<p>其言弗及盟何？不見與盟也。</p>
<p>二、夏五月，公四不視朔。</p>
<p>公曷為四不視朔？公有疾也。何言乎公有疾不視朔？自是公無疾不視朔也。然則曷為不言公無疾不視朔？有疾猶可言也，無疾不可言也。</p>
<p>三、六月戊辰，公子遂及齊侯盟于犀丘。</p>
<p>四、秋八月辛未，夫人姜氏薨。</p>
<p>五、毀泉臺。</p>
<p>泉臺者何？郎臺也。郎臺則曷為謂之泉臺？未成為郎臺，既成為泉臺。毀泉臺，何以書？譏。何譏爾？築之譏，毀之譏。先祖為之，己毀之，不如勿居而已矣。</p>
<p>六、楚人、秦人、巴人滅庸。</p>
<p>七、冬十有一月，宋人弒其君處臼。</p>
<p>弒君者曷為或稱名氏？或不稱名氏？大夫弒君稱名氏，賤者窮諸人；大夫相殺稱人，賤者窮諸盜。</p>
<hr>  
