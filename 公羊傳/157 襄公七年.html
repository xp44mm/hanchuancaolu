<h2>襄公七年</h2>
<p>一、七年。春，郯子來朝。</p>
<p>二、夏四月，三卜郊不從，乃免牲。</p>
<p>三、小邾婁子來朝。</p>
<p>四、城費。</p>
<p>五、秋，季孫宿如衞。</p>
<p>六、八月𧑄。</p>
<p>七、冬十月，衞侯使孫林父來聘。壬戌，及孫林父盟。</p>
<p>八、楚公子貞帥師圍陳。</p>
<p>九、十有二月，公會晉侯、宋公、陳侯、衞侯、曹伯、莒子、邾婁子于鄬。鄭伯髠原如會，未見諸侯；丙戌，卒於操。陳侯逃歸。</p>
<p>操者何？鄭之邑也。諸侯卒其封內不地，此何以地？隱之也。何隱也？弒也。孰弒之？其大夫弒之。曷為不言其大夫弒之？為中國諱也。曷為為中國諱？鄭伯將會諸侯于鄬，其大夫諫曰：「中國不足歸也，則不若與楚。」鄭伯曰：「不可。」其大夫曰：「以中國為義，則伐我喪；以中國為彊，則不若楚。」於是弒之。鄭伯髠原何以名？傷而反，未至乎舍而卒也。未見諸侯其言如會何？致其意也。</p>