<h5>公羊傳</h5>　　　<span class="style11">哀公十三年</span>
<hr>
<p>一、十有三年。春，鄭軒達帥師取宋于嵒。</p>
<p>其言取之何？易也。其易奈何？詐反也。</p>
<p>二、夏，許男戌卒。</p>
<p>三、公會晉侯及吳子于黃池。</p>
<p>吳何以稱子？吳主會也。吳主會則曷為先言晉侯？不與夷狄之主中國也。其言及吳子何？會兩伯之辭也。不與夷狄之主中國，則曷為以會兩伯之辭言之？重吳也。曷為重吳？吳在是則天下諸侯莫敢不至也。</p>
<p>四、楚公子申帥師伐陳。</p>
<p>五、於越入吳。</p>
<p>六、秋，公至自會。</p>
<p>七、晉魏多帥師侵衞。</p>
<p>此晉魏曼多也，曷為謂之晉魏多？譏二名，二名非禮也。</p>
<p>八、葬許元公。</p>
<p>九、九月，𧑄。</p>
<p>十、冬十有一月，有星孛于東方。</p>
<p>孛者何？彗星也。其言于東方何？見于旦也。何以書？記異也。</p>
<p>十一、盜殺陳夏彄夫。</p>
<p>十二、十有二月，𧑄。</p>
<hr>  
