<h2>定公八年</h2>
<p>一、八年。春王正月，公侵齊。公至自侵齊。</p>
<p>二、二月，公侵齊。三月，公至自侵齊。</p>
<p>三、曹伯露卒。</p>
<p>四、夏，齊國夏帥師伐我西鄙。</p>
<p>五、公會晉師于瓦。公至自瓦。</p>
<p>六、秋七月戊辰，陳侯柳卒。</p>
<p>七、晉趙鞅帥師侵鄭，遂侵衞。</p>
<p>八、葬曹靖公。</p>
<p>九、九月，葬陳懷公。</p>
<p>十、季孫斯、仲孫何忌帥師侵衞。</p>
<p>十一、冬，衞侯、鄭伯盟于曲濮。</p>
<p>十二、從祀先公。</p>
<p>從祀者何？順祀也。文公逆祀，去者三人。定公順祀，叛者五人。</p>
<p>十三、盜竊寶玉、大弓。</p>
<p>盜者孰謂？謂陽虎也。陽虎者，曷為者也？季氏之宰也。季氏之宰則微者也，惡乎得國寶而竊之？陽虎專季氏，季氏專魯國，陽虎拘季孫，孟氏與叔孫氏迭而食之。睋而鋟其板曰：「某月某日，將殺我于蒲圃，力能救我則於是。」至乎日若時而出。臨南者，陽虎之出也，御之。於其乘焉，季孫謂臨南曰：「以季氏之世世有子，子可以不免我死乎？」臨南曰：「有力不足，臣何敢不勉。」陽越者，陽虎之從弟也，為右。諸陽之從者，車數十乘，至于孟衢，臨南投策而墜之，陽越下取策，臨南駷馬，而由乎孟氏，陽虎從而射之，矢著于莊門。然而，甲起於琴如。弒不成，卻反舍于郊，皆說然息。或曰：「弒千乘之主而不克，舍此可乎？」陽虎曰：「夫孺子得國而已，如丈夫何？」睋而曰：「彼哉！彼哉！趣駕。」既駕，公斂處父帥師而至，慬然後得免，自是走之晉。寶者何？璋判白，弓繡質，龜青純。</p>