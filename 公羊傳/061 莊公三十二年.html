
<h5>公羊傳</h5>　　　<span class="style11">莊公三十二年</span>
    <hr>
  <p> 一、三十有二年，春，城小穀。
  </p><p>二、夏，宋公、齊侯遇于梁丘。</p>
  <p>三、秋七月癸巳，公子牙卒。</p>
  <p>何以不稱弟？殺也。殺則曷為不言刺？為季子諱殺也。曷為為季子諱殺？季子之遏惡也，不以為國獄，緣季子之心而為之諱。季子之遏惡奈何？莊公病將死，以病召季子，季子至而授之以國政，曰：「寡人即不起此病，吾將焉致乎魯國？」季子曰：「般也存，君何憂焉？」公曰：「庸得若是乎？牙謂我曰：『魯一生一及，君已知之矣。慶父也存。』」季子曰：「夫何敢？是將為亂乎？夫何敢？」俄而牙弒械成。季子和藥而飲之曰：「公子從吾言而飲此，則必可以無為天下戮笑，必有後乎魯國。不從吾言而不飲此，則必為天下戮笑，必無後乎魯國。」於是從其言而飲之，飲之無倮氏，至乎王堤而死。公子牙今將爾，辭曷為與親弒者同？君親無將，將而誅焉。然則善之與？曰：「然。」殺世子母弟直稱君者，甚之也。季子殺母兄何善爾？誅不得辟兄，君臣之義也。然則曷為不直誅，而酖之？行誅乎兄，隱而逃之，使託若以疾死，然親親之道也。</p>
  <p>四、八月癸亥，公薨于路寢。</p>
  <p>路寢者何？正寢也。</p>
  <p>五、冬十月乙未，子般卒。</p>
  <p>子卒云子卒，此其稱子般卒何？君存稱世子。君薨稱子某。既葬稱子，踰年稱公。子般卒，何以不書葬？未踰年之君也。有子則廟，廟則書葬。無子不廟，不廟則不書葬。</p>
  <p>六、公子慶父如齊。</p>
  <p>七、狄伐邢。</p>
  <hr>
  