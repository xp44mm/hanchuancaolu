
<h5>公羊傳</h5>　　　<span class="style11">文公十四年</span>
    <hr>
  <p>一、十有四年，春王正月，公至自晉。
  </p><p>二、邾婁人伐我南鄙。</p>
  <p>三、叔彭生帥師伐邾婁。</p>
  <p>四、夏五月乙亥，齊侯潘卒。</p>
  <p>五、六月，公會宋公、陳侯、衞侯、鄭伯、許男、曹伯、晉趙盾。癸酉，同盟于新城。</p>
  <p>六、秋七月，有星孛入于北斗。</p>
  <p>孛者何？彗星也。其言入于北斗何？北斗有中也。何以書？記異也。</p>
  <p>七、公至自會。</p>
  <p>八、晉人納接菑于邾婁，弗克納。</p>
  <p>納者何？入辭也。其言弗克納何？大其弗克納也。何大乎其弗克納？晉郤缺帥師革車八百乘，以納接菑于邾婁，力沛若有餘而納之。邾婁人言曰：「接菑，晉出也；貜且，齊出也。子以其指，則接菑也四，貜且也六。子以大國壓之，則未知齊晉孰有之也，貴則皆貴矣。雖然，貜且也長。」郤缺曰：「非吾力不能納也，義實不爾克也。」引師而去之，故君子大其弗克納也。此晉郤缺也，其稱人何？貶。曷為貶？不與大夫專廢置君也。曷為不與？實與而文不與。文曷為不與？大夫之義不得專廢置君也。</p>
  <p>九、九月甲申，公孫敖卒于齊。</p>
  <p>十、齊公子商人弒其君舍。</p>
  <p>此未踰年之君也，其言弒其君舍何？己立之，己殺之，成死者，而賤生者也。</p>
  <p>十一、宋子哀來奔。</p>
  <p>宋子哀者何？無聞焉爾。</p>
  <p>十二、冬，單伯如齊。齊人執單伯，齊人執子叔姬。</p>
  <p>執者曷為或稱行人？或不稱行人？稱行人而執者，以其事執也；不稱行人而執者，以己執也。單伯之罪何？道淫也。惡乎淫？淫乎子叔姬。然則曷為不言齊人執單伯及子叔姬？內辭也，使若異罪然。</p>
  <hr>
  