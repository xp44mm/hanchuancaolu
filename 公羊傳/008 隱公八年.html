
<h5>公羊傳</h5>　　　<span class="style11">隱公八年</span>
    <hr>
  <p> 一、八年，春，宋公、衞侯遇于垂。
  </p><p>二、三月，鄭伯使宛來歸邴。庚寅，我入邴。</p>
  <p>宛者何？鄭之微者也。邴者何？鄭湯沐之邑也。天子有事于泰山，諸侯皆從。泰山之下，諸侯皆有湯沐之邑焉。其言入何？難也。其日何？難也。其言我何？言我者非獨我也，齊亦欲之。</p>
  <p>三、夏，六月己亥，蔡侯考父卒。</p>
  <p>四、辛亥，宿男卒。</p>
  <p>五、秋，七月庚午，宋公、齊侯、衞侯盟于瓦屋。</p>
  <p>六、八月，葬蔡宣公。</p>
  <p>卒何以名而葬不名？卒從正，而葬從主人。卒何以日而葬不日？卒赴，而葬不告。</p>
  <p>七、九月辛卯，公及莒人盟于包來。</p>
  <p>公曷為與微者盟？稱人則從不疑也。</p>
  <p>八、螟。</p>
  <p>九、冬，十有二月，無駭卒。</p>
  <p>此展無駭也，何以不氏？疾始滅也，故終其身不氏。</p>
  <hr>
  