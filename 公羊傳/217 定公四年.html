<h2>定公四年</h2>
<p>一、四年。春王二月癸巳，陳侯吳卒。</p>
<p>二、三月，公會劉子、晉侯、宋公、蔡侯、衞侯、陳子、鄭伯、許男、曹伯、莒子、邾婁子、頓子、胡子、滕子、薛伯、𣏌伯、小邾婁子、齊國夏于召陵，侵楚。</p>
<p>三、夏四月庚辰，蔡公孫歸姓帥師滅沈，以沈子嘉歸，殺之。</p>
<p>四、五月，公及諸侯盟于浩油。𣏌伯戊卒于會。</p>
<p>五、六月，葬陳惠公。</p>
<p>六、許遷于容城。</p>
<p>七、秋七月，公至自會。</p>
<p>八、劉卷卒。</p>
<p>劉卷者何？天子之大夫也。外大夫不卒，此何以卒？我主之也。</p>
<p>九、葬𣏌悼公。</p>
<p>十、楚人圍蔡。</p>
<p>十一、晉士鞅、衞孔圄帥師伐鮮虞。</p>
<p>十二、葬劉文公。</p>
<p>外大夫不書葬，此何以書葬？錄我主也。</p>
<p>十三、冬十有一月庚午，蔡侯以吳子及楚人戰于伯莒，楚師敗績。</p>
<p>吳何以稱子？夷狄也，而憂中國。其憂中國奈何？伍子胥父誅乎楚，挾弓而去楚，以干闔廬。闔廬曰：「士之甚，勇之甚，將為之興師而復讎于楚。」伍子胥復曰：「諸侯不為匹夫興師，且臣聞之，事君猶事父也。虧君之義，復父之讎，臣不為也。」於是止。蔡昭公朝乎楚，有美裘焉，囊瓦求之，昭公不與，為是拘昭公於南郢數年，然後歸之。於其歸焉，用事乎河，曰：「天下諸侯，茍有能伐楚者，寡人請為之前列。」楚人聞之怒。為是興師，使囊瓦將而伐蔡。蔡請救于吳，伍子胥復曰：「蔡非有罪也，楚人為無道，君如有憂中國之心，則若時可矣。」於是興師而救蔡。曰：事君猶事父也，此其為可以復讎奈何？曰：「父不受誅，子復讎可也；父受誅，子復讎，推刃之道也。復讎不除害，朋友相衞，而不相迿，古之道也。」</p>
<p>十四、楚囊瓦出奔鄭。</p>
<p>十五、庚辰，吳入楚。</p>
<p>吳何以不稱子？反夷狄也。其反夷狄奈何？君舍于君室，大夫舍于大夫室，蓋妻楚王之母也。</p>