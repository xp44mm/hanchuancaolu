<h5>周禮</h5>　　　<span class="style11">地官司徒第二</span>
              <hr>
              <p>惟王建國，辨方正位，體國經野，設官分職，以為民極。乃立地官司徒，使帥其屬而掌邦教，以佐王安擾邦國。教官之屬： </p>
              <p>大司徒：卿一人。</p>
              <p>小司徒：中大夫二人。</p>
              <p>鄉師：下大夫四人。上士八人，中士十有六人，旅下士三十有二人。府六人，史十有二人，胥十有二人，徒百有二十人。</p>
              <p>鄉老：二鄉則公一人。</p>
              <p>鄉大夫：每鄉卿一人。</p>
              <p>州長：每州中大夫一人。</p>
              <p>黨正：每黨下大夫一人。</p>
              <p>族師：每族上士一人。</p>
              <p>閭胥：每閭中士一人。</p>
              <p>比長：五家下士一人。</p>
              <p>封人：中士四人，下士八人；府二人，史四人，胥六人，徒六十人。</p>
              <p>鼓人：中士六人；府二人，史二人，徒二十人。</p>
              <p>舞師：下士二人；胥四人，舞徒四十人。</p>
              <p>牧人：下士六人；府一人，史二人，徒六十人。</p>
              <p>牛人：中士二人，下士四人；府二人，史四人，胥二十人，徒二百人。</p>
              <p>充人：下士二人；史二人，胥四人，徒四十人。</p>
              <p>載師：上士二人，中士四人；府二人，史四人，胥六人，徒六十人。</p>
              <p>閭師：中士二人；史二人，徒二十人。</p>
              <p>縣師：上士二人，中士四人；府二人，史四人，胥八人，徒八十人。</p>
              <p>遺人：中士二人，下士四人；府二人，史四人，胥四人，徒四十人。</p>
              <p>均人：中士二人，下士四人；府二人，史四人，胥四人，徒四十人。</p>
              <p>師氏：中大夫一人，上士二人；府二人，史二人，胥十有二人，徒百有二十人。</p>
              <p>保氏：下大夫一人，中士二人；府二人，史二人，胥六人，徒六十人。</p>
              <p>司諫：中士二人；史二人，徒二十人。</p>
              <p>司救：中士二人；史二人，徒二十人。</p>
              <p>調人：下士二人；史二人，徒十人。</p>
              <p>媒氏：下士二人；史二人，徒十人。</p>
              <p>司市：下大夫二人，上士四人，中士八人，下士十有六人；府四人，史八人，胥十有二人，徒百有二十人。</p>
              <p>質人：中士二人，下士四人；府二人，史四人，胥二人，徒二十人。</p>
              <p>廛人：中士二人，下士四人；府二人，史四人，胥二人，徒二十人。</p>
              <p>胥師：二十肆則一人，皆二史。</p>
              <p>賈師：二十肆則一人，皆二史。</p>
              <p>司虣：十肆則一人。</p>
              <p>司稽：五肆則一人。</p>
              <p>胥：二肆則一人。</p>
              <p>肆長：每肆則一人。</p>
              <p>泉府：上士四人，中士八人，下士十有六人；府四人，史八人，賈八人，徒八十人。</p>
              <p>司門：下大夫二人，上士四人，中士八人，下士十有六人；府二人，史四人，胥四人，徒四十人。每門下士二人，府一人，史二人，徒四人。</p>
              <p>司關：上士二人，中士四人；府二人，史四人，胥八人，徒八十人。每關下士二人，府一人，史二人，徒四人。</p>
              <p>掌節：上士二人，中士四人；府二人，史四人，胥二人，徒二十人。</p>
              <p>遂人：中大夫二人。</p>
              <p>遂師：下大夫四人，上士八人，中士十有六人，旅下士三十有二人；府四人，史十有二人，胥十有二人，徒百有二十人。</p>
              <p>遂大夫：每遂中大夫一人。</p>
              <p>縣正：每縣下大夫一人。</p>
              <p>鄙師：每鄙上士一人。</p>
              <p>酇長：每酇中士一人。</p>
              <p>里宰：每里下士一人。</p>
              <p>鄰長：五家則一人。</p>
              <p>旅師：中士四人，下士八人；府二人，史四人，胥八人，徒八十人。</p>
              <p>稍人：下士四人；史二人，徒十有二人。</p>
              <p>委人：中士二人，下士四人；府二人，史四人，徒四十人。</p>
              <p>土均：上士二人，中士四人，下士八人；府二人，史四人，胥四人，徒四十人。</p>
              <p>草人：下士四人；史二人，徒十有二人。</p>
              <p>稻人：上士二人，中士四人，下士八人；府二人，史四人，胥十人，徒百人。</p>
              <p>土訓：中士二人，下士四人；史二人，徒八人。</p>
              <p>誦訓：中士二人，下士四人；史二人，徒八人。</p>
              <p>山虞：每大山中士四人，下士八人；府二人，史四人，胥八人，徒八十人。中山下士六人；史二人，胥六人，徒六十人。小山下士二人；史一人，徒二十人。</p>
              <p>林衡：每大林麓下士十有二人；史四人，胥十有二人，徒百有二十人。中林麓如中山之虞。小林麓如小山之虞。</p>
              <p>川衡：每大川下士十有二人；史四人，胥十有二人，徒百有二十人。中川下士六人；史二人，胥六人，徒六十人。小川下士二人；史一人，徒二十人。</p>
              <p>澤虞：每大澤大藪中士四人，下士八人；府二人，史四人，胥八人，徒八十人。中澤中藪如中川之衡。小澤小藪如小川之衡。</p>
              <p>迹人：中士四人，下士八人；史二人，徒四十人。</p>
              <p>卝人：中士二人，下士四人；府二人，史二人，胥四人，徒四十人。</p>
              <p>角人：下士二人；府一人，徒八人。</p>
              <p>羽人：下士二人；府一人，徒八人。</p>
              <p>掌葛：下士二人；府一人，史一人，胥二人，徒二十人。</p>
              <p>掌染草：下士二人；府一人，史二人，徒八人。</p>
              <p>掌炭：下士二人；史二人，徒二十人。</p>
              <p>掌荼：下士二人；府一人，史一人，徒二十人。</p>
              <p>掌蜃：下士二人；府一人，史一人，徒八人。</p>
              <p>囿人：中士四人，下士八人；府二人，胥八人，徒八十人。</p>
              <p>場人：每場下士二人，府一人，史一人，徒二十人。</p>
              <p>廩人：下大夫二人，上士四人，中士八人，下士十有六人；府八人，史十有六人，胥三十人，徒三百人。</p>
              <p>舍人：上士二人，中士四人；府二人，史四人，胥四人，徒四十人。</p>
              <p>倉人：中士四人，下士八人；府二人，史四人，胥四人，徒四十人。</p>
              <p>司祿：中士四人，下士八人；府二人，史四人，徒四十人。</p>
              <p>司稼：下士八人；史四人，徒四十人。</p>
              <p>舂人：奄二人，女舂抌二人，奚五人。</p>
              <p>𩟄人：奄二人，女𩟄八人，奚四十人。</p>
              <p>稾人：奄八人，女稾，每奄二人，奚五人。</p>
            <p>　　　　大司徒之職：</p>
              <p>掌建邦之土地之圖，與其人民之數，以佐王安擾邦國。</p>
              <p>以天下土地之圖，周知九州之地域廣輪之數，辨其山林川澤丘陵墳衍原隰之名物；而辨其邦國都鄙之數，制其畿疆而溝封之，設其社稷之壝而樹之田主。各以其野之所宜木，遂以名其社與其野。</p>
              <p>以土會之灋辨五地之物生：一曰山林，其動物宜毛物，其植物宜皁物，其民毛而方。二曰川澤，其動物宜鱗物，其植物宜膏物，其民黑而津。三曰丘陵，其動物宜羽物，其植物宜覈物，其民專而長。四曰墳衍，其動物宜介物，其植物宜莢物，其民晳而瘠。五曰原隰，其動物宜臝物，其植物宜叢物，其民豐肉而庳。</p>
              <p>因此五物者民之常，而施十有二教焉：一曰，以祀禮教敬，則民不茍。二曰，以陽禮教讓，則民不爭。三曰，以陰禮教親，則民不怨。四曰，以樂禮教和，則民不乖。五曰，以儀辨等，則民不越。六曰，以俗教安，則民不愉。七曰，以刑教中，則民不虣。八曰，以誓教恤，則民不怠。九曰，以度教節，則民知足。十曰，以世事教能，則民不失職。十有一曰，以賢制爵，則民慎德。十有二曰，以庸制祿，則民興功。</p>
              <p>以土宜之灋辨十有二土之名物，以相民宅而知其利害，以阜人民，以蕃鳥獸，以毓草木，以任土事。辨十有二壤之物而知其種，以教稼穡樹蓺。以土均之灋辨五物九等，制天下之地征，以作民職，以令地貢，以斂財賦，以均齊天下之政。</p>
              <p>以土圭之灋測土深、正日景，以求地中。日南則景短，多暑。日北則景長，多寒。日東則景夕，多風。日西則景朝，多陰。日至之景，尺有五寸，謂之地中：天地之所合也，四時之所交也，風雨之所會也，陰陽之所和也。然則百物阜安，乃建王國焉，制其畿，方千里而封樹之。</p>
              <p>凡建邦國，以土圭土其地而制其域：諸公之地，封疆方五百里，其食者半；諸侯之地，封疆方四百里，其食者參之一；諸伯之地，封疆方三百里，其食者參之一；諸子之地，封疆方二百里，其食者四之一；諸男之地，封疆方百里，其食者四之一。</p>
              <p>凡造都鄙，制其地域而封溝之。以其室數制之：不易之地，家百畮；一易之地，家二百畮；再易之地，家三百畮。乃分地職，奠地守，制地貢，而頒職事焉，以為地灋而待政令。</p>
              <p>以荒政十有二聚萬民：一曰散利，二曰薄征，三曰緩刑，四曰弛力，五曰舍禁，六曰去幾，七曰眚禮，八曰殺哀，九曰蕃樂，十曰多昬，十有一曰索鬼神，十有二曰除盜賊。</p>
              <p>以保息六養萬民：一曰慈幼，二曰養老，三曰振窮，四曰恤貧，五曰寬疾，六曰安富。</p>
              <p>以本俗六安萬民：一曰媺宮室，二曰族墳墓，三曰聯兄弟，四曰聯師儒，五曰聯朋友，六曰同衣服。</p>
              <p>正月之吉，始和布教于邦國都鄙。乃縣教象之灋于象魏，使萬民觀教象，挾日而斂之。乃施教灋于邦國都鄙，使之各以教其所治民。令五家為比，使之相保；五比為閭，使之相受；四閭為族，使之相葬；五族為黨，使之相救；五黨為州，使之相賙；五州為鄉，使之相賓。</p>
              <p>頒職事十有二于邦國都鄙，使以登萬民：一曰稼穡，二曰樹蓺，三曰作材，四曰阜蕃，五曰飭材，六曰通財，七曰化材，八曰斂材，九曰生材，十曰學藝，十有一曰世事，十有二曰服事。</p>
              <p>以鄉三物教萬民而賓興之：一曰六德，知、仁、聖、義、忠、和；二曰六行，孝、友、睦、婣、任、恤；三曰六藝，禮、樂、射、御、書、數。</p>
              <p>以鄉八刑糾萬民：一曰不孝之刑，二曰不睦之刑，三曰不婣之刑，四曰不弟之刑，五曰不任之刑，六曰不恤之刑，七曰造言之刑，八曰亂民之刑。</p>
              <p>以五禮防萬民之偽而教之中。以六樂防萬民之情而教之和。凡萬民之不服教而有獄訟者，與有地治者聽而斷之；其附于刑者，歸于士。</p>
              <p>祀五帝，奉牛牲，羞其肆。享先王，亦如之。大賓客，令野脩道委積。大喪，帥六鄉之衆庶，屬其六引，而治其政令。大軍旅，大田役，以旗致萬民，而治其徒庶之政令。若國有大故，則致萬民於王門，令無節者不行於天下。大荒、大札，則令邦國移民通財、舍禁弛力、薄征緩刑。歲終，則令教官正治而致事。正歲，令于教官曰：「各共爾職，脩乃事，以聽王命。其有不正，則國有常刑！」</p>
            <p>　　　　小司徒之職：</p>
              <p>掌建邦之教灋，以稽國中及四郊都鄙之夫家九比之數，以辨其貴賤老幼廢疾，凡征役之施舍，與其祭祀飲食喪紀之禁令。</p>
              <p>乃頒比灋于六鄉之大夫，使各登其鄉之衆寡六畜車輦，辨其物，以歲時入其數，以施政教，行徵令。及三年，則大比；大比，則受邦國之比要。乃會萬民之卒伍而用之：五人為伍，五伍為兩，四兩為卒，五卒為旅，五旅為師，五師為軍，以起軍旅，以作田役，以比追胥，以令貢賦。</p>
              <p>乃均土地，以稽其人民，而周知其數：上地家七人，可任也者家三人；中地家六人，可任也者二家五人；下地家五人，可任也者家二人。</p>
              <p>凡起徒役，毋過家一人，以其餘為羨；唯田與追胥竭作。凡用衆庶，則掌其政教與其戒禁，聽其辭訟，施其賞罰，誅其犯命者。</p>
              <p>凡國之大事，致民；大故，致餘子。乃經土地而井牧其田野：九夫為井，四井為邑，四邑為丘，四丘為甸，四甸為縣，四縣為都，以任地事而令貢賦，凡稅斂之事。乃分地域而辨其守，施其職而平其政。</p>
              <p>凡小祭祀，奉牛牲，羞其肆。小賓客，令野脩道委積。大軍旅帥其衆庶。小軍旅，巡役，治其政令。大喪，帥邦役，治其政教。</p>
              <p>凡建邦國，立其社稷，正其畿疆之封。</p>
              <p>凡民訟，以地比正之；地訟，以圖正之。</p>
              <p>歲終，則考其屬官之治成而誅賞，令羣吏正要會而致事。正歲，則帥其屬而觀教灋之象，徇以木鐸曰：「不用灋者，國有常刑！」令羣吏憲禁令，脩灋糾職，以待邦治。及大比六鄉四郊之吏，平教治，正政事，考夫屋，及其衆寡六畜兵器，以待政令。</p>
              <p>　　　　鄉師之職：</p>
              <p>各掌其所治鄉之教而聽其治。以國比之灋，以時稽其夫家衆寡，辨其老幼貴賤廢疾馬牛之物，辨其可任者與其施舍者，掌其戒令糾禁，聽其獄訟。</p>
              <p>大役，則帥民徒而至，治其政令；既役，則受州里之役要，以攷司空之辟，以逆其役事。凡邦事，令作秩敘。大祭祀，羞牛牲，共茅蒩。大軍旅、會同，正治其徒役與其輂輦，戮其犯命者。大喪用役，則帥其民而至，遂治之。及葬，執纛以與匠帥御匶而治役。及窆，執斧以蒞匠師。</p>
              <p>凡四時之田：前期，出田灋于州里，簡其鼓鐸旗物兵器，脩其卒伍。及期，以司徒之大旗，致衆庶而陳之。以旗物辨鄉邑，而治其政令刑禁；巡其前後之屯，而戮其犯命者；斷其爭禽之訟。</p>
              <p>凡四時之徵令有常者，以木鐸徇於市朝。以歲時巡國及野，而賙萬民之囏阨，以王命施惠。歲終，則攷六鄉之治，以詔廢置。正歲，稽其鄉器，比共吉凶二服，閭共祭器，族共喪器，黨共射器，州共賓器，鄉共吉凶禮樂之器。若國大比則攷教察辭，稽器展事，以詔誅賞。</p>
              <p>　　　　鄉大夫之職：</p>
              <p>各掌其鄉之政教禁令。正月之吉，受教灋于司徒，退而頒之于其鄉吏，使各以教其所治，以攷其德行，察其道藝。</p>
              <p>以歲時登其夫家之衆寡，辨其可任者。國中自七尺以及六十，野自六尺以及六十有五，皆征之。其舍者，國中貴者賢者能者，服公事者，老者疾者，皆舍。以歲時入其書。三年則大比，攷其德行道藝而興賢者能者。鄉老及鄉大夫，帥其吏與其衆寡，以禮禮賓之。厥明，鄉老及鄉大夫羣吏，獻賢能之書于王，王再拜受之，登于天府，內史貳之。退而以鄉射之禮五物詢衆庶，一曰和，二曰容，三曰主皮，四曰和容，五曰興舞。此謂使民興賢，出使長之；使民興能，入使治之。</p>
              <p>歲終，則令六鄉之吏皆會政致事。正歲，令羣吏攷灋于司徒以退，各憲之於其所治之國。大詢于衆庶，則各帥其鄉之衆寡而致於朝。國有大故，則令民各守其閭，以待政令。以旌節輔令，則達之。</p>
              <p>　　　　州長：</p>
              <p>各掌其州之教治政令之灋。正月之吉，各屬其州之民而讀灋，以攷其德行道藝而勸之，以糾其過惡而戒之。若以歲時祭祀州社，則屬其民而讀灋，亦如之。春秋，以禮會民而射于州序。凡州之大祭祀、大喪，皆蒞其事。若國作民而師田行役之事，則帥而致之；掌其戒令與其賞罰。歲終，則會其州之政令。正歲，則讀教灋如初。三年大比，則大攷州里，以贊鄉大夫廢興。</p>
              <p>　　　　黨正：</p>
              <p>各掌其黨之政令教治。及四時之孟月吉日，則屬民而讀邦灋以糾戒之。春秋祭禜，亦如之。國索鬼神而祭祀，則以禮屬民而飲酒于序，以正齒位：壹命齒于鄉里，再命齒于父族，三命而不齒。凡其黨之祭祀、喪紀、婚冠、飲酒，教其禮事，掌其戒禁。凡作民而師田行役，則以其灋治其政事。歲終，則會其黨政，帥其吏而致事。正歲，屬民讀灋，而書其德行道藝。以歲時蒞校比。及大比，亦如之。</p>
              <p>　　　　族師：</p>
              <p>各掌其族之戒令政事。月吉，則屬民而讀邦灋，書其孝弟睦婣有學者。春秋祭酺，亦如之。以邦比之灋，帥四閭之吏，以時屬民，而校登其族之夫家衆寡，辨其貴賤老幼廢疾可任者，及其六畜車輦。五家為比，十家為聯；五人為伍，十人為聯；四閭為族，八閭為聯：使之相保相受，刑罰慶賞，相及相共，以受邦職，以役國事，以相葬埋。若作民而師田行役，則合其卒伍，簡其兵器，以鼓鐸旗物帥而至，掌其治令戒禁刑罰。歲終，則會政致事。</p>
              <p>　　　　閭胥：</p>
              <p>各掌其閭之徵令。以歲時各數其閭之衆寡，辨其施舍。凡春秋之祭祀役政喪紀之數，聚衆庶。既比，則讀灋，書其敬敏任恤者。凡事，掌其比觵撻罰之事。</p>
              <p>　　　　比長：</p>
              <p>各掌其比之治。五家相受相和親；有辠奇衺，則相及。徙于國中及郊，則從而授之。若徙于他，則為之旌節而行之。若無授無節，則唯圜土內之。</p>
              <p>　　　　封人：</p>
              <p>掌設王之社壝，為畿，封而樹之。凡封國，設其社稷之壝，封其四疆。造都邑之封域者，亦如之。令社稷之職。凡祭祀，飾其牛牲，設其楅衡置其絼，共其水槀。歌舞牲及毛炮之豚。凡喪紀、賓客、軍旅、大盟，則飾其牛牲。</p>
              <p>　　　　鼓人：</p>
              <p>掌教六鼓四金之音聲，以節聲樂，以和軍旅，以正田役。教為鼓而辨其聲用：以雷鼓鼓神祀，以靈鼓鼓社祭，以路鼓鼓鬼享，以鼖鼓鼓軍事，以鼛鼓鼓役事，以晉鼓鼓金奏，以金錞和鼓，以金鐲節鼓，以金鐃止鼓，以金鐸通鼓。凡祭祀百物之神，鼓兵舞帗舞者。凡軍旅，夜鼓鼜，軍動，則鼓其衆。田役，亦如之。救日月，則詔王鼓。大喪，則詔大僕鼓。</p>
              <p>　　　　舞師：</p>
              <p>掌教兵舞，帥而舞山川之祭祀；教帗舞，帥而舞社稷之祭祀；教羽舞，帥而舞四方之祭祀；教皇舞，帥而舞旱暵之事。凡野舞，則皆教之。凡小祭祀，則不興舞。</p>
              <p>　　　　牧人：</p>
              <p>掌牧六牲而阜蕃其物，以共祭祀之牲牷。凡陽祀，用騂牲，毛之；陰祀，用黝牲，毛之；望祀，各以其方之色牲，毛之。凡時祀之牲，必用牷物。凡外祭，毀事，用尨可也。凡祭祀，共其犧牲，以授充人繫之。凡牲不繫者，共奉之。</p>
              <p>　　　　牛人：</p>
              <p>掌養國之公牛，以待國之政令。凡祭祀，共其享牛、求牛，以授職人而芻之。凡賓客之事，共其牢禮積膳之牛；饗食、賓射，共其膳羞之牛；軍事，共其槁牛；喪事，共其奠牛。凡會同、軍旅、行役，共其兵車之牛與其牽徬，以載公任器。凡祭祀，共其牛牲之互與其盆簝以待事。</p>
              <p>　　　　充人：</p>
              <p>掌繫祭祀之牲牷。祀五帝，則繫于牢，芻之三月。享先王，亦如之。凡散祭祀之牲，繫于國門，使養之。展牲，則告牷。碩牲，則贊。</p>
              <p>　　　　載師：</p>
              <p>掌任土之灋，以物地事授地職，而待其政令。以廛里任國中之地，以場圃任園地，以宅田士田賈田任近郊之地，以官田牛田賞田牧田任遠郊之地，以公邑之田任甸地，以家邑之田任稍地，以小都之田任縣地，以大都之田任畺地。凡任地，國宅無征，園廛二十而一，近郊十一，遠郊二十而三，甸、稍、縣、都皆無過十二，唯其漆林之征二十而五。凡宅不毛者，有里布。凡田不耕者，出屋粟。凡民無職事者，出夫家之征。以時徵其賦。</p>
              <p>　　　　閭師：</p>
              <p>掌國中及四郊之人民六畜之數，以任其力，以待其政令，以時徵其賦。凡任民：任農以耕事，貢九穀；任圃以樹事，貢草木；任工以飭材事，貢器物；任商以市事，貢貨賄；任牧以畜事，貢鳥獸；任嬪以女事，貢布帛；任衡以山事，貢其物；任虞以澤事，貢其物。凡無職者出夫布。凡庶民不畜者，祭無牲，不耕者，祭無盛，不樹者無椁，不蠶者不帛，不績者不衰。</p>
              <p>　　　　縣師：</p>
              <p>掌邦國都鄙稍甸郊里之地域，而辨其夫家人民田萊之數，及其六畜車輦之稽。三年大比，則以攷羣吏而以詔廢置。若將有軍旅、會同、田役之戒，則受灋于司馬，以作其衆庶及馬牛車輦，會其車人之卒伍，使皆備旗鼓兵器，以帥而至。凡造都邑，量其地，辨其物，而制其域。以歲時徵野之賦貢。</p>
              <p>　　　　遺人：</p>
              <p>掌邦之委積，以待施惠。鄉里之委積，以恤民之囏阨；門關之委積，以養老孤；郊里之委積，以待賓客；野鄙之委積，以待羇旅；縣都之委積，以待凶荒。凡賓客、會同、師役，掌其道路之委積。凡國野之道：十里有廬，廬有飲食；三十里有宿，宿有路室，路室有委；五十里有市，市有候館，候館有積。凡委積之事，巡而比之，以時頒之。</p>
              <p>　　　　均人：</p>
              <p>掌均地政，均地守，均地職，均人民牛馬車輦之力政。凡均力政，以歲上下：豐年，則公旬用三日焉；中年，則公旬用二日焉；無年，則公旬用一日焉。凶札，則無力政，無財賦，不收地守地職，不均地政。三年大比，則大均。</p>
              <p>　　　　師氏：</p>
              <p>掌以媺詔王。以三德教國子：一曰至德，以為道本；二曰敏德，以為行本；三曰孝德，以知逆惡。教三行：一曰孝行，以親父母；二曰友行，以尊賢良；三曰順行，以事師長。居虎門之左，司王朝。掌國中失之事，以教國子弟，凡國之貴游子弟學焉。凡祭祀、賓客、會同、喪紀、軍旅，王舉則從；聽治，亦如之。使其屬帥四夷之隸，各以其兵服守王之門外，且蹕。朝在野外，則守內列。</p>
              <p>　　　　保氏：</p>
              <p>掌諫王惡，而養國子以道。乃教之六藝：一曰五禮，二曰六樂，三曰五射，四曰五馭，五曰六書，六曰九數。乃教之六儀：一曰祭祀之容，二曰賓客之容，三曰朝廷之容，四曰喪紀之容，五曰軍旅之容，六曰車馬之容。凡祭祀、賓客、會同、喪紀、軍旅，王舉則從；聽治，亦如之。使其屬守王闈。</p>
              <p>　　　　司諫：</p>
              <p>掌糾萬民之德而勸之朋友，正其行而強之道藝，巡問而觀察之，以時書其德行道藝，辨其能而可任于國事者；以攷鄉里之治，以詔廢置，以行赦宥。</p>
              <p>　　　　司救：</p>
              <p>掌萬民之衺惡過失而誅讓之，以禮防禁而救之。凡民之有衺惡者，三讓而罰，三罰而士加明刑，恥諸嘉石，役諸司空。其有過失者，三讓而罰，三罰而歸于圜土。凡歲時有天患民病，則以節巡國中及郊野，而以王命施惠。</p>
              <p>　　　　調人：</p>
              <p>掌司萬民之難而諧和之。凡過而殺傷人者，以民成之。鳥獸，亦如之。凡和難：父之讎，辟諸海外；兄弟之讎，辟諸千里之外；從父兄弟之讎，不同國；君之讎眡父，師長之讎眡兄弟，主友之讎眡從父兄弟。弗辟，則與之瑞節而以執之。凡殺人有反殺者，使邦國交讎之。凡殺人而義者，不同國，令勿讎，讎之則死。凡有鬭怒者，成之。不可成者，則書之。先動者，誅之。</p>
              <p>　　　　媒氏：</p>
              <p>掌萬民之判。凡男女自成名以上，皆書年月日名焉。令男三十而娶，女二十而嫁。凡娶判妻入子者，皆書之。中春之月，令會男女。於是時也，奔者不禁。若無故而不用令者，罰之。司男女之無夫家者而會之。凡嫁子娶妻，入幣純帛無過五兩。禁遷葬者與嫁殤者。凡男女之陰訟，聽之于勝國之社；其附于刑者，歸之于士。</p>
              <p>　　　　司市：</p>
              <p>掌市之治教政刑量度禁令。以次敘分地而經市，以陳肆辨物而平市，以政令禁物靡而均市，以商賈阜貨而行布，以量度成賈而徵儥，以質劑結信而止訟，以賈民禁偽而除詐，以刑罰禁虣而去盜，以泉府同貨而斂賒。大市日𣅦而市，百族為主；朝市朝時而市，商賈為主；夕市夕時而市，販夫販婦為主。凡市入，則胥執鞭度守門，市之羣吏，平肆、展成，奠賈，上旌于思次以令市。市師蒞焉，而聽大治大訟。胥師賈師蒞于介次，而聽小治小訟。凡萬民之期于市者，辟布者，量度者，刑戮者，各于其地之敘。凡得貨賄六畜者，亦如之，三日而舉之。凡治市之貨賄六畜珍異，亡者使有，利者使阜，害者使亡，靡者使微。凡通貨賄，以璽節出入之。國凶荒札喪，則市無征而作布。凡市偽飾之禁，在民者十有二，在商者十有二，在賈者十有二，在工者十有二。市刑：小刑憲罰，中刑徇罰，大刑扑罰，其附于刑者，歸于士。國君過市，則刑人赦；夫人過市，罰一幕；世子過市，罰一帟；命夫過市，罰一蓋；命婦過市，罰一帷。凡會同、師役，市司帥賈師而從，治其市政，掌其賣儥之事。</p>
              <p>　　　　質人：</p>
              <p>掌成市之貨賄人民牛馬兵器珍異。凡賣儥者質劑焉，大市以質，小市以劑。掌稽市之書契，同其度量，壹其淳制，巡而攷之，犯禁者，舉而罰之。凡治質劑者，國中一旬，郊二旬，野三旬，都三月，邦國朞，期內聽，期外不聽。</p>
            <p>　　　　廛人：</p>
            <p>掌斂市絘布緫布質布罰布廛布而入于泉府。凡屠者，斂其皮角筋骨，入于玉府。凡珍異之有滯者，斂而入于膳府。</p>
            <p>　　　　胥師：</p>
            <p>各掌其次之政令，而平其貨賄，憲刑禁焉。察其詐偽飾行儥慝者而誅罰之。聽其小治小訟而斷之。</p>
            <p>　　　　賈師：</p>
            <p>各掌其次之貨賄之治，辨其物而均平之，展其成而奠其賈，然後令市。凡天患，禁貴儥者，使有恒賈。四時之珍異，亦如之。凡國之賣儥，各帥其屬而嗣掌其月。凡師役、會同，亦如之。</p>
            <p>　　　　司虣：</p>
            <p>掌憲市之禁令，禁其鬭嚻者，與其虣亂者，出入相陵犯者，以屬游飲食于市者。若不可禁，則搏而戮之。</p>
            <p>　　　　司稽：</p>
            <p>掌巡市，而察其犯禁者，與其不物者而搏之。掌執市之盜賊以徇，且刑之。</p>
            <p>　　　　胥：</p>
            <p>各掌其所治之政，執鞭度而巡其前。掌其坐作出入之禁令，襲其不正者。凡有罪者，撻戮而罰之。</p>
            <p>　　　　肆長：</p>
            <p>各掌其肆之政令。陳其貨賄，名相近者相遠也，實相近者相爾也，而平正之。斂其緫布，掌其戒禁。<br>
            </p>
            <p>　　　　泉府：</p>
            <p>掌以市之征布，斂市之不售、貨之滯於民用者，以其賈買之，物楬而書之，以待不時而買者。買者各從其抵，都鄙從其主，國人郊人從其有司，然後予之。凡賒者，祭祀無過旬日，喪紀無過三月。凡民之貸者，與其有司辨而授之，以國服為之息。凡國事之財用取具焉。歲終，則會其出入而納其餘。</p>
            <p>　　　　司門：</p>
            <p>掌授管鍵以啟閉國門。幾出入不物者，正其貨賄凡財物。犯禁者，舉之，以其財養死政之老與其孤。祭祀之牛牲繫焉，監門養之。凡歲時之門，受其餘。凡四方之賓客造焉，則以告。</p>
            <p>　　　　司關：</p>
            <p>掌國貨之節以聯門市。司貨賄之出入者，掌其治禁與其征廛。凡貨不出於關者，舉其貨，罰其人。凡所達貨賄者，則以節傳出之。國凶札，則無關門之征，猶幾。凡四方之賓客敂關，則為之告。有外內之送令，則以節傳出內之。</p>
            <p>　　　　掌節：</p>
            <p>掌守邦節而辨其用，以輔王命。守邦國者用玉節，守都鄙者用角節。凡邦國之使節，山國用虎節，土國用人節，澤國用龍節，皆金也，以英蕩輔之。門關用符節，貨賄用璽節，道路用旌節，皆有期以反節。凡通達於天下者必有節，以傳輔之。無節者，有幾則不達。</p>
            <p>　　　　遂人：</p>
            <p>掌邦之野。以土地之圖經田野，造縣鄙，形體之灋。五家為鄰，五鄰為里，四里為酇，五酇為鄙，五鄙為縣，五縣為遂，皆有地域，溝樹之。使各掌其政令刑禁，以歲時稽其人民，而授之田野，簡其兵器，教之稼穡。凡治野：以下劑致甿，以田里安甿，以樂昬擾甿，以土宜教甿稼穡，以興耡利甿，以時器勸甿，以疆予任甿，以土均平政。辨其野之土，上地、中地、下地，以頒田里：上地，夫一廛，田百畮，萊五十畮，餘夫亦如之；中地，夫一廛，田百畮，萊百畮，餘夫亦如之；下地，夫一廛，田百畮，萊二百畮，餘夫亦如之。凡治野：夫間有遂，遂上有徑；十夫有溝，溝上有畛；百夫有洫，洫上有涂；千夫有澮，澮上有道；萬夫有川，川上有路，以達于畿。以歲時登其夫家之衆寡，及其六畜車輦，辨其老幼廢疾，與其施舍者，以頒職作事，以令貢賦，以令師田，以起政役。若起野役，則令各帥其所治之民而至，以遂之大旗致之，其不用命者，誅之。凡國祭祀，共野牲，令野職。凡賓客，令脩野道而委積。大喪，帥六遂之役而致之，掌其政令；及葬，帥而屬六綍；及窆，陳役。凡事致野役，而師田作野民，帥而至，掌其政治禁令。</p>
            <p>　　　　遂師：</p>
            <p>各掌其遂之政令戒禁。以時登其夫家之衆寡六畜車輦，辨其施舍與其可任者。經牧其田野，辨其可食者，周知其數而任之，以徵財征。作役事，則聽其治訟。巡其稼穡，而移用其民，以救其時事。凡國祭祀，審其誓戒，共其野牲。入野職野賦于玉府。賓客，則巡其道脩，庀其委積。大喪，使帥其屬以幄帟先，道野役；及窆，抱磨，共丘籠及蜃車之役。軍旅、田獵，平野民，掌其禁令，比敘其事而賞罰。</p>
            <p>　　　　遂大夫：</p>
            <p>各掌其遂之政令。以歲時稽其夫家之衆寡六畜田野，辨其可任者與其可施舍者，以教稼穡，以稽功事。掌其政令戒禁，聽其治訟。令為邑者，歲終則會政致事。正歲，簡稼器，脩稼政。三歲大比，則帥其吏而興甿，明其有功者，屬其地治者。凡為邑者，以四達戒其功事，而誅賞廢興之。</p>
            <p>　　　　縣正：</p>
            <p>各掌其縣之政令徵比，以頒田里，以分職事；掌其治訟，趨其稼事而賞罰之。若將用野民，師田，行役，移執事，則帥而至，治其政令。既役，則稽功會事而誅賞。</p>
            <p>　　　　鄙師：</p>
            <p>各掌其鄙之政令祭祀。凡作民，則掌其戒令。以時數其衆庶，而察其媺惡而誅賞。歲終，則會其鄙之政而致事。</p>
            <p>　　　　酇長：</p>
            <p>各掌其酇之政令，以時校登其夫家，比其衆寡，以治其喪紀祭祀之事。若作其民而用之，則以旗鼓兵革帥而至。若歲時簡器，與有司數之。凡歲時之戒令，皆聽之，趨其耕耨，稽其女功。</p>
            <p>　　　　里宰：</p>
            <p>掌比其邑之衆寡，與其六畜兵器，治其政令。以歲時合耦于耡，以治稼穡，趨其耕耨，行其秩敘，以待有司之政令，而徵斂其財賦。</p>
            <p>　　　　鄰長：</p>
            <p>掌相糾相受。凡邑中之政，相贊。徙于他邑，則從而授之。</p>
            <p>　　　　旅師：</p>
            <p>掌聚野之耡粟屋粟間粟，而用之。以質劑致民，平頒其興積，施其惠，散其利，而均其政令。凡用粟，春頒而秋斂之。凡新甿之治皆聽之，使無征役，以地之媺惡為之等。</p>
            <p>　　　　稍人：</p>
            <p>掌令丘乘之政令。若有會同、師田、行役之事，則以縣師之灋作其同徒輂輦，帥而以至，治其政令，以聽於司馬。大喪，帥蜃車與其役以至，掌其政令，以聽於司徒。</p>
            <p>　　　　委人：</p>
            <p>掌斂野之賦斂薪芻。凡疏材木材，凡畜聚之物。以稍聚待賓客，以甸聚待覊旅。凡其餘聚，以待頒賜。以式灋共祭祀之薪蒸木材。賓客，共其芻薪。喪紀，共其薪蒸木材。軍旅，共其委積薪芻凡疏材，共野委兵器，與其野囿財用。凡軍旅之賓客館焉。</p>
            <p>　　　　土均：</p>
            <p>掌平土地之政，以均地守，以均地事，以均地貢，以和邦國都鄙之政令刑禁，與其施舍禮俗喪紀祭祀，皆以地媺惡為輕重之灋而行之，掌其禁令。</p>
            <p>　　　　草人：</p>
            <p>掌土化之灋以物地，相其宜而為之種。凡糞種，騂剛用牛，赤緹用羊，墳壤用麋，渴澤用鹿，鹹瀉用貆，勃壤用狐，埴壚用豕，彊㯺用蕡，輕爂用犬。</p>
            <p>　　　　稻人：</p>
            <p>掌稼下地。以潴畜水，以防止水，以溝蕩水，以遂均水，以列舍水，以澮寫水，以涉揚其芟，作田。凡稼澤，夏以水殄草而芟荑之。澤草所生，種之芒種。旱暵，共其雩斂。喪紀，共其葦事。</p>
            <p>　　　　土訓：</p>
            <p>掌道地圖，以詔地事。道地慝，以辨地物而原其生，以詔地求。王巡守，則夾王車。</p>
            <p>　　　　誦訓：</p>
            <p>掌道方志，以詔觀事。掌道方慝，以詔辟忌，以知地俗。王巡守，則夾王車。</p>
            <p>　　　　山虞：</p>
            <p>掌山林之政令，物為之厲而為之守禁。仲冬斬陽木，仲夏斬陰木。凡服耜，斬季材，以時入之。令萬民時斬材，有期日。凡邦工入山林而掄材，不禁。春秋之斬木不入禁。凡竊木者有刑罰，若祭山林，則為主而脩除，且蹕。若大田獵，則萊山田之野；及弊田，植虞旗于中，致禽而珥焉。</p>
            <p>　　　　林衡：</p>
            <p>掌巡林麓之禁令而平其守，以時計林麓而賞罰之。若斬木材，則受灋于山虞，而掌其政令。</p>
            <p>　　　　川衡：</p>
            <p>掌巡川澤之禁令而平其守。以時舍其守，犯禁者，執而誅罰之。祭祀、賓客，共川奠。</p>
            <p>　　　　澤虞：</p>
            <p>掌國澤之政令，為之厲禁。使其地之人守其財物，以時入之于玉府，頒其餘于萬民。凡祭祀、賓客，共澤物之奠。喪紀，共其葦蒲之事。若大田獵，則萊澤野；及弊田，植虞旌以屬禽。</p>
            <p>　　　　迹人：</p>
            <p>掌邦田之地政，為之厲禁而守之。凡田獵者受令焉。禁麛卵者與其毒矢射者。</p>
            <p>　　　　卝人：</p>
            <p>掌金至錫石之地，而為之厲禁以守之。若以時取之，則物其地圖而授之。巡其禁令。</p>
            <p>　　　　角人：</p>
            <p>掌以時徵齒角凡骨物於山澤之農，以當邦賦之政令。以度量受之，以共財用。</p>
            <p>　　　　羽人：</p>
            <p>掌以時徵羽翮之政于山澤之農，以當邦賦之政令。凡受羽，十羽為審，百羽為摶，十摶為縛。</p>
            <p>　　　　掌葛：</p>
            <p>掌以時徵絺绤之材于山農，凡葛征，徵草貢之材于澤農，以當邦賦之政令。以權度受之。</p>
            <p>　　　　掌染草：</p>
            <p>掌以春秋斂染草之物，以權量受之，以待時而頒之。</p>
            <p>　　　　掌炭：</p>
            <p>掌灰物炭物之徵令，以時入之。以權量受之，以共邦之用，凡炭灰之事。</p>
            <p>　　　　掌荼：</p>
            <p>掌以時聚荼，以共喪事。徵野疏材之物，以待邦事，凡畜聚之物。</p>
            <p>　　　　掌蜃：</p>
            <p>掌斂互物蜃物，以共闉壙之蜃。祭祀，共蜃器之蜃。共白盛之蜃。</p>
            <p>　　　　囿人：</p>
            <p>掌囿游之獸禁。牧百獸。祭祀、喪紀、賓客，共其生獸死獸之物。</p>
            <p>　　　　場人：</p>
            <p>掌國之場圃，而樹之果蓏珍異之物，以時斂而藏之。凡祭祀、賓客，共其果蓏，享，亦如之。</p>
            <p>　　　　廩人：</p>
            <p>掌九穀之數，以待國之匪頒賙賜稍食。以歲之上下數邦用，以知足否，以詔穀用，以治年之凶豐。凡萬民之食食者，人四鬴，上也；人三鬴，中也；人二鬴，下也。若食不能人二鬴，則令邦移民就穀，詔王殺邦用。凡邦有會同師役之事，則治其糧與其食。大祭祀，則接盛。</p>
            <p>　　　　舍人：</p>
            <p>掌平宮中之政，分其財守，以灋掌其出入。凡祭祀，共簠簋，實之，陳之。賓客，亦如之，共其禮，車米筥米芻米。喪紀，共飯米熬穀。以歲時縣穜稑之種，以共王后之春獻種。掌米粟之出入，辨其物。歲終，則會計其政。</p>
            <p>　　　　倉人：</p>
            <p>掌粟入之藏。辨九穀之物，以待邦用。若穀不足，則止餘灋用；有餘，則藏之，以待凶而頒之。凡國之大事，共道路之穀積、食飲之具。</p>
            <p>　　　<span class="style11">　司祿。（闕）</span></p>
              <p>　　　　司稼：</p>
              <p>掌巡邦野之稼而辨穜稑之種，周知其名，與其所宜地，以為灋而縣于邑閭。巡野觀稼，以年之上下出斂灋。掌均萬民之食，而賙其急而平其興。</p>
              <p>　　　　舂人：</p>
              <p>掌共米物。祭祀，共其齍盛之米。賓客，共其牢禮之米。凡饗食，共其食米。掌凡米事。</p>
              <p>　　　　𩟄人：</p>
              <p>掌凡祭祀共盛，共王及后之六食。凡賓客，共其簠簋之實，饗食，亦如之。</p>
              <p>　　　　槀人：</p>
              <p>掌共外內朝冗食者之食。若饗耆老孤子士庶子，共其食。掌豢祭祀之犬。</p>
              <hr>
          