<h5>周禮</h5>　　　<span class="style11">天官冢宰第一</span>
            <hr>
            <p>惟王建國，辨方正位，體國經野，設官分職，以為民極。乃立天官冢宰，使帥其屬而掌邦治，以佐王均邦國。治官之屬： </p>
            <p>大宰：卿一人。</p>
            <p>小宰：中大夫二人。</p>
            <p>宰夫：下大夫四人；上士八人，中士十有六人，旅下士三十有二人；府六人，史十有二人，胥十有二人，徒百有二十人。</p>
            <p>宮正：上士二人，中士四人，下士八人；府二人，史四人，胥四人，徒四十人。</p>
            <p>宮伯：中士二人，下士四人；府一人，史二人，胥二人，徒二十人。</p>
            <p>膳夫：上士二人，中士四人，下士八人；府二人，史四人，胥十有二人，徒百有二十人。</p>
            <p>庖人：中士四人，下士八人；府二人，史四人，賈八人，胥四人，徒四十人。</p>
            <p>內饔：中士四人，下士八人；府二人，史四人，胥十人，徒百人。</p>
            <p>外饔：中士四人，下士八人；府二人，史四人，胥十人，徒百人。</p>
            <p>亨人：下士四人；府一人，史二人，胥五人，徒五十人。</p>
            <p>甸師：下士二人；府一人，史二人，胥三十人，徒三百人。</p>
            <p>獸人：中士四人，下士八人；府二人，史四人，胥四人，徒四十人。</p>
            <p>䲣人：中士二人，下士四人；府二人，史四人，胥三十人，徒三百人。</p>
            <p>鼈人：下士四人；府二人，史二人，徒十有六人。</p>
            <p>腊人：下士四人；府二人，史二人，徒二十人。</p>
            <p>醫師：上士二人，下士四人；府二人，史二人，徒二十人。</p>
            <p>食醫：中士二人。</p>
            <p>疾醫：中士八人。</p>
            <p>瘍醫：下士八人。</p>
            <p>獸醫：下士四人。</p>
            <p>酒正：中士四人，下士八人；府二人，史八人，胥八人，徒八十人。</p>
            <p>酒人：奄十人，女酒三十人，奚三百人。</p>
            <p>漿人：奄五人，女漿十有五人，奚百有五十人。</p>
            <p>凌人：下士二人；府二人，史二人，胥八人，徒八十人。</p>
            <p>籩人：奄一人，女籩十人，奚二十人。</p>
            <p>醢人：奄一人，女醢二十人，奚四十人。</p>
            <p>醯人：奄二人，女醯二十人，奚四十人。</p>
            <p>鹽人：奄二人，女鹽二十人，奚四十人。</p>
            <p>幂人：奄一人，女幂十人，奚二十人。</p>
            <p>宮人：中士四人，下士八人；府二人，史四人，胥八人，徒八十人。</p>
            <p>掌舍：下士四人；府二人，史四人，徒四十人。</p>
            <p>幕人：下士一人，府二人，史二人，徒四十人。</p>
            <p>掌次：下士四人；府四人，史二人，徒八十人。</p>
            <p>大府：下大夫二人，上士四人，下士八人；府四人，史八人，賈十有六人，胥八人，徒八十人。</p>
            <p>玉府：上士二人，中士四人；府二人，史二人，工八人，賈八人，胥四人，徒四十有八人。</p>
            <p>內府：中士二人；府一人，史二人，徒十人。</p>
            <p>外府：中士二人；府一人，史二人，徒十人。</p>
            <p>司會：中大夫二人，下大夫四人，上士八人，中士十有六人；府四人，史八人，胥五人，徒五十人。</p>
            <p>司書：上士二人，中士四人；府二人，史四人，徒八人。</p>
            <p>職內：上士二人，中士四人；府四人，史四人，徒二十人。</p>
            <p>職歲：上士四人，中士八人；府四人，史八人，徒二十人。</p>
            <p>職幣：上士二人，中士四人；府二人，史四人，賈四人，胥二人，徒二十人。</p>
            <p>司裘：中士二人，下士四人；府二人，史四人，徒四十人。</p>
            <p>掌皮：下士四人；府二人，史四人，徒四十人。</p>
            <p>內宰：下大夫二人，上士四人，中士八人；府四人，史八人，胥八人，徒八十人。</p>
            <p>內小臣：奄上士四人；史二人，徒八人。</p>
            <p>閽人：王宮每門四人，囿游亦如之。</p>
            <p>寺人：王之正內五人。</p>
            <p>內豎：倍寺人之數。</p>
            <p>九嬪。</p>
            <p>世婦。</p>
            <p>女御。</p>
            <p>女祝：四人，奚八人。</p>
            <p>女史：八人，奚十有六人。</p>
            <p>典婦功：中士二人，下士四人；府二人，史四人，工四人，賈四人，徒二十人。</p>
            <p>典絲：下士二人；府二人，史二人，賈四人，徒十有二人。</p>
            <p>典枲：下士二人；府二人，史二人，徒二十人。</p>
            <p>內司服：奄一人，女御二人，奚八人。</p>
            <p>縫人：奄二人，女御八人，女工八十人，奚三十人。</p>
            <p>染人：下士二人；府二人，史二人，徒二十人。</p>
            <p>追師：下士二人；府一人，史二人，工二人，徒四人。</p>
            <p>屨人：下士二人；府一人，史一人，工八人，徒四人。</p>
            <p>夏采：下士四人；史一人，徒四人。</p>
          <p>　　　　大宰之職：</p>
            <p>掌建邦之六典，以佐王治邦國：一曰治典，以經邦國，以治官府，以紀萬民。二曰教典，以安邦國，以教官府，以擾萬民。三曰禮典，以和邦國，以統百官，以諧萬民。四曰政典，以平邦國，以正百官，以均萬民。五曰刑典，以詰邦國，以刑百官，以糾萬民。六曰事典，以富邦國，以任百官，以生萬民。</p>
            <p>以八灋治官府：一曰官屬，以舉邦治。二曰官職，以辨邦治。三曰官聯，以會官治。四曰官常，以聽官治。五曰官成，以經邦治。六曰官灋，以正邦治。七曰官刑，以糾邦治。八曰官計，以弊邦治。</p>
            <p>以八則治都鄙：一曰祭祀，以馭其神。二曰灋則，以馭其官。三曰廢置，以馭其吏。四曰祿位，以馭其士。五曰賦貢，以馭其用。六曰禮俗，以馭其民。七曰刑賞，以馭其威。八曰田役，以馭其衆。</p>
            <p>以八柄詔王馭羣臣：一曰爵，以馭其貴。二曰祿，以馭其富。三曰予，以馭其幸。四曰置，以馭其行。五曰生，以馭其福。六曰奪，以馭其貧。七曰廢，以馭其罪。八曰誅，以馭其過。</p>
            <p>以八統詔王馭萬民：一曰親親，二曰敬故，三曰進賢，四曰使能，五曰保庸，六曰尊貴，七曰達吏，八曰禮賓。</p>
            <p>以九職任萬民：一曰三農，生九穀。二曰園圃，毓草木。三曰虞衡，作山澤之材。四曰藪牧，養蕃鳥獸。五曰百工，飭化八材。六曰商賈，阜通貨賄。七曰嬪婦，化治絲枲。八曰臣妾，聚斂疏材。九曰閑民，無常職，轉移執事。</p>
            <p>以九賦斂財賄：一曰邦中之賦，二曰四郊之賦，三曰邦甸之賦，四曰家削之賦，五曰邦縣之賦，六曰邦都之賦，七曰關市之賦，八曰山澤之賦，九曰弊餘之賦。</p>
            <p>以九式均節財用：一曰祭祀之式，二曰賓客之式，三曰喪荒之式，四曰羞服之式，五曰工事之式，六曰幣帛之式，七曰芻秣之式，八曰匪頒之式，九曰好用之式。</p>
            <p>以九貢致邦國之用：一曰祀貢，二曰嬪貢，三曰器貢，四曰幣貢，五曰材貢，六曰貨貢，七曰服貢，八曰斿貢，九曰物貢。</p>
            <p>以九兩繫邦國之民：一曰牧，以地得民。二曰長，以貴得民。三曰師，以賢得民。四曰儒，以道得民。五曰宗，以族得民。六曰主，以利得民。七曰吏，以治得民。八曰友，以任得民。九曰藪，以富得民。</p>
            <p>正月之吉，始和，布治于邦國都鄙。乃縣治象之灋于象魏，使萬民觀治象，挾日而斂之。乃施典于邦國，而建其牧，立其監，設其參，傅其伍，陳其殷，置其輔。乃施則于都鄙，而建其長，立其兩，設其伍，陳其殷，置其輔。乃施灋于官府，而建其正，立其貳，設其攷，陳其殷，置其輔。凡治，以典待邦國之治，以則待都鄙之治，以灋待官府之治，以官成待萬民之治，以禮待賓客之治。</p>
            <p>祀五帝，則掌百官之誓戒，與其具脩。前期十日，帥執事而卜日，遂戒。及執事，眡滌濯。及納享，贊王牲事。及祀之日，贊玉幣爵之事。祀大神示，亦如之，享先王，亦如之，贊玉几玉爵。大朝覲，會同，贊玉幣玉獻玉几玉爵。大喪，贊贈玉含玉。作大事，則戒于百官，贊王命。王眡治朝，則贊聽治；眡四方之聽朝，亦如之。凡邦之小治，則冢宰聽之，待四方之賓客之小治。</p>
          <p>歲終，則令百官府各正其治，受其會，聽其致事，而詔王廢置。三歲，則大計羣吏之治而誅賞之。</p>
            <p>　　　　小宰之職：</p>
            <p>掌建邦之宮刑，以治王宮之政令，凡宮之糾禁。掌邦之六典八灋八則之貳，以逆邦國都鄙官府之治。執邦之九貢九賦九式之貳，以均財節邦用。</p>
            <p>以官府之六敘正羣吏：一曰以敘正其位，二曰以敘進其治，三曰以敘作其事，四曰以敘制其食，五曰以敘受其會，六曰以敘聽其情。</p>
            <p>以官府之六屬舉邦治：一曰天官，其屬六十，掌邦治，大事則從其長，小事則專達。二曰地官，其屬六十，掌邦教，大事則從其長，小事則專達。三曰春官，其屬六十，掌邦禮，大事則從其長，小事則專達。四曰夏官，其屬六十，掌邦政，大事則從其長，小事則專達。五曰秋官，其屬六十，掌邦刑，大事則從其長，小事則專達。六曰冬官，其屬六十，掌邦事，大事則從其長，小事則專達。</p>
            <p>以官府之六職辨邦治：一曰治職，以平邦國，以均萬民，以節財用。二曰教職，以安邦國，以寧萬民，以懷賓客。三曰禮職，以和邦國，以諧萬民，以事鬼神。四曰政職，以服邦國，以正萬民，以聚百物。五曰刑職，以詰邦國，以糾萬民，以除盜賊。六曰事職，以富邦國，以養萬民，以生百物。</p>
            <p> 以官府之六聯合邦治：一曰祭祀之聯事，二曰賓客之聯事，三曰喪荒之聯事，四曰軍旅之聯事，五曰田役之聯事，六曰斂弛之聯事。凡小事皆有聯。</p>
            <p>以官府之八成經邦治：一曰聽政役以比居，二曰聽師田以簡稽，三曰聽閭里以版圖，四曰聽稱責以傅別，五曰聽祿位以禮命，六曰聽取予以書契，七曰聽賣買以質劑，八曰聽出入以要會。</p>
            <p>以聽官府之六計弊羣吏之治：一曰廉善，二曰廉能，三曰廉敬，四曰廉正，五曰廉灋，六曰廉辨。以灋掌聚祀、朝覲、會同、賓客之戒具，軍旅、田役、喪荒亦如之。七事者，令百官府共其財用，治其施舍，聽其治訟。</p>
            <p>凡祭祀，贊玉幣爵之事、祼將之事。凡賓客，贊祼，凡受爵之事，凡受幣之事。喪荒，受其含襚幣玉之事。</p>
            <p>月終，則以官府之敘受羣吏之要。贊冢宰受歲會。歲終，則令羣吏致事。</p>
          <p>正歲，帥治官之屬而觀治象之灋，徇以木鐸曰：「不用灋者，國有常刑！」乃退，以宮刑憲禁于王宮。令于百官府曰：「各脩乃職，攷乃灋，待乃事，以聽王命。其有不共，則國有大刑！」</p>
            <p>　　　　宰夫之職：</p>
            <p>掌治朝之灋，以正王及三公六卿大夫羣吏之位。掌其禁令。敘羣吏之治，以待賓客之令、諸臣之復、萬民之逆。</p>
            <p>掌百官府之徵令，辨其八職：一曰正，掌官灋以治要。二曰師，掌官成以治凡。三曰司，掌官灋以治目。四曰旅，掌官常以治數。五曰府，掌官契以治藏。六曰史，掌官書以贊治。七曰胥，掌官敘以治敘。八曰徒，掌官令以徵令。</p>
            <p>掌治灋，以考百官府羣都縣鄙之治，乘其財用之出入。凡失財用物辟名者，以官刑詔冢宰而誅之。其足用長財善物者，賞之。</p>
            <p>以式灋掌祭祀之戒具，與其薦羞，從大宰而眡滌濯。凡禮事，贊小宰比官府之具。凡朝覲、會同、賓客，以牢禮之灋，掌其牢禮、委積、膳獻、飲食、賓賜之飱牽，與其陳數。凡邦之弔事，掌其戒令，與其幣器財用凡所共者。大喪、小喪，掌小官之戒令，帥執事而治之。三公六卿之喪，與職喪帥官有司而治之。凡諸大夫之喪，使其旅帥有司而治之。</p>
            <p>歲終，則令羣吏正歲會；月終，則令正月要；旬終，則令正日成。而以攷其治。治不以時舉者，以告而誅之。正歲，則以灋警戒羣吏，令脩宮中之職事。書其能者與其良者，而以告于上。</p>
            <p>　　　　宮正：</p>
            <p>掌王宮之戒令糾禁。以時比宮中之官府次舍之衆寡，為之版以待。夕擊柝而比之。國有故則令宿，其比，亦如之。辨外內而時禁，稽其功緒，糾其德行，幾其出入，均其稍食。去其淫怠，與其奇衺之民。會其什伍而教之道藝。月終，則會其稍食，歲終，則會其行事。凡邦之大事，令于王宮之官府次舍，無去守而聽政令。春秋以木鐸脩火禁。凡邦之事，蹕，宮中廟中則執燭。大喪，則授廬舍，辨其親疏貴賤之居。</p>
            <p>　　　　宮伯：</p>
            <p>掌王宮之士庶子凡在版者。掌其政令，行其秩敘，作其徒役之事。授八次八舍之職事。若邦有大事作宮衆，則令之。月終，則均秩，歲終，則均敘。以時頒其衣裘，掌其誅賞。</p>
            <p>　　　　膳夫：</p>
            <p>掌王之食飲膳羞，以養王及后、世子。凡王之饋，食用六穀，膳用六牲，飲用六清，羞用百有二十品，珍用八物，醬用百有二十罋。王日一舉，鼎十有二物，皆有俎。以樂侑食。膳夫授祭，品嘗食，王乃食。卒食，以樂徹于造。王齊，日三舉。大喪，則不舉。大荒，則不舉。大札，則不舉。天地有烖，則不舉。邦有大故，則不舉。王燕食，則奉膳，贊祭。凡王祭祀、賓客食，則徹王之胙俎。凡王之稍事，設薦脯醢。王燕飲酒，則為獻主。掌后及世子之膳羞。凡肉脩之頒賜，皆掌之。凡祭祀之致福者，受而膳之，以摯見者，亦如之。歲終，則會，唯王及后、世子之膳不會。</p>
            <p>　　　　庖人：</p>
            <p>掌共六畜六獸六禽，辨其名物。凡其死生鱻薧之物，以共王之膳，與其薦羞之物，及后、世子之膳羞。共祭祀之好羞，共喪紀之庶羞、賓客之禽獻。凡令禽獻，以灋授之，其出入，亦如之。凡用禽獻，春行羔豚，膳膏香；夏行腒鱐，膳膏臊；秋行犢麛，膳膏腥；冬行鱻羽，膳膏羶。歲終，則會，唯王及后之膳禽不會。</p>
            <p>　　　　內饔：</p>
            <p>掌王及后、世子膳羞之割亨煎和之事，辨體名肉物，辨百品味之物。王舉，則陳其鼎俎，以牲體實之。選百羞醬物珍物以俟饋。共后及世子之膳羞。辨腥臊羶香之不可食者：牛夜鳴則庮；羊泠毛而毳，羶；犬赤股而躁，臊；鳥皫色而沙鳴，貍；豕盲眡而交睫，腥；馬黑脊而般臂，螻。凡宗廟之祭祀，掌割亨之事，凡燕飲食，亦如之。凡掌共羞脩刑膴胖骨鱐，以待共膳。凡王之好賜肉脩，則饔人共之。</p>
            <p>　　　　外饔：</p>
            <p>掌外祭祀之割亨，共其脯脩刑膴，陳其鼎俎實之牲體魚腊。凡賓客之飱饔饗食之事，亦如之。邦饗耆老孤子，則掌其割亨之事；饗士庶子，亦如之。師役，則掌共其獻賜脯肉之事。凡小喪紀，陳其鼎俎而實之。</p>
            <p>　　　　亨人：</p>
            <p>掌共鼎鑊，以給水火之齊。職外內饔之爨亨煮，辨膳羞之物。祭祀，共大羹、铏羹；賓客，亦如之。</p>
            <p>　　　　甸師：</p>
            <p>掌帥其屬而耕耨王藉，以時入之，以共齍盛。祭祀，共蕭茅，共野果蓏之薦。喪事，代王受眚烖。王之同姓有辠，則死刑焉。帥其徒以薪蒸，役外內饔之事。</p>
            <p>　　　　獸人：</p>
            <p>掌罟田獸，辨其名物。冬獻狼，夏獻麋，春秋獻獸物。時田，則守罟。及弊田，令禽注于虞中。凡祭祀、喪紀、賓客，共其死獸生獸。凡獸入于腊人，皮毛筋角入于玉府。凡田獸者，掌其政令。</p>
            <p>　　　　䲣人：</p>
            <p>掌以時䲣為梁。春獻王鮪。辨魚物，為鱻薧，以共王膳羞。凡祭祀、賓客、喪紀，共其魚之鱻薧。凡䲣者，掌其政令。凡䲣征入于玉府。</p>
            <p>　　　　鼈人：</p>
            <p>掌取互物。以時簎魚鼈龜蜃凡貍物。春獻鼈蜃，秋獻龜魚。祭祀，共螷蠃蚳，以授醢人。掌凡邦之簎事。</p>
            <p>　　　　腊人：</p>
            <p>掌乾肉，凡田獸之脯臘膴胖之事。凡祭祀，共豆脯，薦脯膴胖凡腊物。賓客、喪紀，共其脯腊凡乾肉之事。</p>
            <p>　　　　醫師：</p>
            <p>掌醫之政令，聚毒藥以共醫事。凡邦之有疾病者、疕瘍者，造焉，則使醫分而治之。歲終，則稽其醫事，以制其食：十全為上，十失一次之，十失二次之，十失三次之，十失四為下。</p>
            <p>　　　　食醫：</p>
            <p>掌和王之六食六飲六膳百羞百醬八珍之齊。凡食齊眡春時，羹齊視夏時，醬齊視秋時，飲齊視冬時。凡和，春多酸，夏多苦，秋多辛，冬多鹹，調以滑甘。凡會膳食之宜，牛宜稌，羊宜黍，豕宜稷，犬宜粱，雁宜麥，魚宜苽。凡君子之食恒放焉。</p>
            <p>　　　　疾醫：</p>
            <p>掌養萬民之疾病。四時皆有癘疾，春時有痟首疾，夏時有痒疥疾，秋時有瘧寒疾，冬時有嗽上氣疾。以五味五穀五藥養其病。以五氣五聲五色眡其死生。兩之以九竅之變，參之以九藏之動。凡民之有疾病者，分而治之；死終，則各書其所以而入于醫師。</p>
            <p>　　　　瘍醫：</p>
            <p>掌腫瘍潰瘍金瘍折瘍之祝藥劀殺之齊。凡療瘍，以五毒攻之，以五氣養之，以五藥療之，以五味節之。凡藥，以酸養骨，以辛養筋，以鹹養脈，以苦養氣，以甘養肉，以滑養竅。凡有瘍者，受其藥焉。</p>
            <p>　　　　獸醫：</p>
            <p>掌療獸病，療獸瘍。凡療獸病，灌而行之以節之，以動其氣，觀其所發而養之。凡療獸瘍，灌而劀之，以發其惡，然後藥之，養之，食之。凡獸之有病者，有瘍者，使療之；死，則計其數以進退之。</p>
            <p>　　　　酒正：</p>
            <p>掌酒之政令，以式灋授酒材。凡為公酒者，亦如之。辨五齊之名，一曰泛齊，二曰醴齊，三曰盎齊，四曰緹齊，五曰沈齊。辨三酒之物，一曰事酒，二曰昔酒，三曰清酒。辨四飲之物，一曰清，二曰醫，三曰漿，四曰酏。掌其厚薄之齊，以共王之四飲三酒之饌，及后、世子之飲與其酒。凡祭祀，以灋共五齊三酒，以實八尊。大祭三貳，中祭再貳，小祭壹貳，皆有酌數。唯齊酒不貳，皆有器量。共賓客之禮酒，共后之致飲于賓客之禮醫酏糟，皆使其士奉之。凡王之燕飲酒，共其計，酒正奉之。凡饗士庶子，饗耆老孤子，皆共其酒，無酌數。掌酒之賜頒，皆有灋以行之。凡有秩酒者，以書契授之。酒正之出，日入其成，月入其要，小宰聽之。歲終，則會，唯王及后之飲酒不會，以酒式誅賞。</p>
            <p>　　　　酒人：</p>
            <p>掌為五齊三酒。祭祀，則共奉之，以役世婦。共賓客之禮酒飲酒而奉之。凡事，共酒而入于酒府。凡祭祀，共酒以往。賓客之陳酒，亦如之。</p>
            <p>　　　　漿人：</p>
            <p>掌共王之六飲，水、漿、醴、涼、醫、酏，入于酒府。共賓客之稍禮。共夫人致飲于賓客之禮清醴醫酏糟而奉之。凡飲，共之。</p>
            <p>　　　　凌人：</p>
            <p>掌冰正。歲十有二月，令斬冰，三其凌。春始治鑑，凡外內饔之膳羞，鑑焉。凡酒漿之酒醴，亦如之。祭祀，共冰鑑。賓客，共冰。大喪，共夷槃冰。夏頒冰，掌事。秋刷。</p>
            <p>　　　　籩人：</p>
            <p>掌四籩之實。朝事之籩，其實麷蕡白黑形鹽，膴鮑魚鱐。饋食之籩，其實棗㮚桃乾䕩榛實。加籩之實，蓤芡㮚脯。羞籩之實，糗餌粉餈。凡祭祀，共其籩薦羞之實。喪事及賓客之事，共其薦籩羞籩。為王及后、世子共其內羞。凡籩事，掌之。</p>
            <p>　　　　醢人：</p>
            <p>掌四豆之實。朝事之豆，其實韭菹醓醢，昌本麋臡，菁菹鹿臡，茆菹麇臡。饋食之豆，其實葵菹蠃醢，脾析蠯醢，蜃蚳醢，豚拍魚醢。加豆之實，芹菹兔醢，深蒲醓醢，箈菹雁醢，筍菹魚醢。羞豆之實，酏食糝食。凡祭祀，共薦羞之豆實，賓客、喪紀，亦如之。為王及后、世子共其內羞。王舉，則共醢六十罋，以五齊七醢七菹三臡實之。賓客之禮，共醢五十罋。凡事，共醢。</p>
            <p>　　　　醯人：</p>
            <p>掌共五齊七菹凡醯物。以共祭祀之齊菹，凡醯醬之物。賓客，亦如之。王舉，則共齊菹醯物六十罋。共后及世子之醬齊菹。賓客之禮，共醯五十罋。凡事，共醯。</p>
            <p>　　　　鹽人：</p>
            <p>掌鹽之政令，以共百事之鹽。祭祀，共其苦鹽散鹽。賓客，共其形鹽散鹽。王之膳羞，共飴鹽，后及世子，亦如之。凡齊事，鬻鹽以待戒令。</p>
            <p>　　　　幂人：</p>
            <p>掌共巾幂。祭祀，以疏布巾幂八尊，以畫布巾幂六彝。凡王巾皆黼。</p>
            <p>　　　　宮人：</p>
            <p>掌王之六寢之脩。為其井匽，除其不蠲，去其惡臭。共王之沐浴。凡寢中之事，掃除、執燭、共鑪炭，凡勞事。四方之舍事，亦如之。</p>
            <p>　　　　掌舍：</p>
            <p>掌王之會同之舍。設梐枑再重。設車宮轅門。為壇壝宮棘門，為帷宮，設旌門。無宮，則共人門。凡舍事，則掌之。</p>
            <p>　　　　幕人：</p>
            <p>掌帷幕幄帟綬之事。凡朝覲、會同、軍旅、田役、祭祀，共其帷幕幄帟綬。大喪，共帷幕帟綬。三公及卿大夫之喪，共其帟。</p>
            <p>　　　　掌次：</p>
            <p>掌王次之灋，以待張事。王大旅上帝則張氈案，設皇邸。朝日，祀五帝，則張大次小次，設重帟重案；合諸侯，亦如之。師田，則張幕，設重帟重案。諸侯朝覲會同則張大次小次；師田，則張幕設案。孤卿有邦事，則張幕設案。凡喪，王則張帟三重，諸侯再重，孤卿大夫不重。凡祭祀，張其旅幕，張尸次。射則張耦次。掌凡邦之張事。</p>
            <p>　　　　大府：</p>
            <p>掌九貢九賦九功之貳，以受其貨賄之入，頒其貨于受藏之府，頒其賄于受用之府。凡官府都鄙之吏及執事者受財用焉。凡頒財，以式灋授之：關市之賦，以待王之膳服；邦中之賦，以待賓客；四郊之賦，以待稍秣；家削之賦，以待匪頒；邦甸之賦，以待工事；邦縣之賦，以待幣帛；邦都之賦，以待祭祀；山澤之賦，以待喪紀；幣餘之賦，以待賜予。凡邦國之貢，以待弔用。凡萬民之貢，以充府庫。凡式貢之餘財，以共玩好之用。凡邦之賦用取具焉。歲終，則以貨賄之入出會之。</p>
            <p>　　　　玉府：</p>
            <p>掌王之金玉玩好兵器，凡良貨賄之藏。共王之服玉佩玉珠玉。王齊，則共食玉。大喪，共含玉，復衣裳，角枕角柶。掌王之燕衣服，衽席牀笫，凡褻器。若合諸侯，則共珠槃玉敦。凡王之獻，金玉兵器文織良貨賄之物，受而藏之。凡王之好賜，共其貨賄。</p>
            <p>　　　　內府：</p>
            <p>掌受九貢九賦九功之貨賄良兵良器，以待邦之大用。凡四方之幣獻之金玉齒革兵器，凡良貨賄，入焉。凡適四方使者，共其所受之物而奉之。凡王及冢宰之好賜予，則共之。</p>
            <p>　　　　外府：</p>
            <p>掌邦布之入出，以共百物而待邦之用，凡有灋者。共王及后、世子之衣服之用。凡祭祀、賓客、喪紀、會同、軍旅，共其財用之幣齎賜予之財用。凡邦之小用，皆受焉。歲終，則會，唯王及后之服不會。</p>
            <p>　　　　司會：</p>
            <p>掌邦之六典八灋八則之貳，以逆邦國都鄙官府之治。以九貢之灋致邦國之財用，以九賦之灋令田野之財用，以九功之灋令民職之財用，以九式之灋均節邦之財用。掌國之官府郊野縣都之百物財用，凡在書契版圖者之貳，以逆羣吏之治而聽其會計。以參互攷日成，以月要攷月成，以歲會攷歲成。以周知四國之治，以詔王及冢宰廢置。</p>
            <p>　　　　司書：</p>
            <p>掌邦之六典八灋八則，九職九正九事，邦中之版，土地之圖，以周知入出百物，以敘其財；受其幣，使入于職幣。凡上之用財用，必攷于司會。三歲，則大計羣吏之治，以知民之財用器械之數，以知田野夫家六畜之數，以知山林川澤之數，以逆羣吏之徵令。凡稅斂，掌事者受灋焉。及事成，則入要貳焉。凡邦治攷焉。</p>
            <p>　　　　職內：</p>
            <p>掌邦之賦入，辨其財用之物，而執其總，以貳官府都鄙之財入之數，以逆邦國之賦用。凡受財者，受其貳令而書之。及會，以逆職歲與官府財用之出，而敘其財以待邦之移用。</p>
            <p>　　　　職歲：</p>
            <p>掌邦之賦出，以貳官府都鄙之財出賜之數，以待會計而攷之。凡官府都鄙羣吏之出財用，受式灋于職歲。凡上之賜予，以敘與職幣授之。及會，以式灋贊逆會。</p>
            <p>　　　　職幣：</p>
            <p>掌式灋，以斂官府都鄙與凡用邦財者之幣，振掌事者之餘財。皆辨其物而奠其錄，以書楬之，以詔上之小用賜予。歲終，則會其出。凡邦之會事，以式灋贊之。</p>
            <p>　　　　司裘：</p>
            <p>掌為大裘，以共王祀天之服。中秋，獻良裘，王乃行羽物。季秋，獻功裘，以待頒賜。王大射，則共虎侯熊侯豹侯，設其鵠；諸侯則共熊侯豹侯，卿大夫則共麋侯，皆設其鵠。大喪，廞裘，飾皮車。凡邦之皮事，掌之。歲終，則會，唯王之裘與其皮事不會。</p>
            <p>　　　　掌皮：</p>
            <p>掌秋斂皮，冬斂革，春獻之。遂以式灋頒皮革于百工，共其毳毛為氈，以待邦事。歲終，則會其財齎。</p>
            <p>　　　　內宰：</p>
            <p>掌書版圖之灋，以治王內之政令，均其稍食，分其人民以居之。以陰禮教六宮，以陰禮教九嬪。以婦職之灋教九御，使各有屬，以作二事；正其服，禁其奇衺，展其功緒。大祭祀，后祼獻，則贊；瑤爵，亦如之。正后之服位，而詔其禮樂之儀。贊九嬪之禮事。凡賓客之祼獻、瑤爵，皆贊。致后之賓客之禮。凡喪事，佐后使治外內命婦，正其服位。凡建國，佐后立市，設其次，置其敘，正其肆，陳其貨賄，出其度量淳制，祭之以陰禮。中春，詔后帥外內命婦始蠶于北郊，以為祭服。歲終，則會內人之稍食，稽其功事。佐后而受獻功者，比其大小與其麤良而賞罰之。會內宮之財用。正歲，均其稍食，施其功事，憲禁令于王之北宮，而糾其守。上春，詔王后帥六宮之人而生穜稑之種而獻之于王。</p>
            <p>　　　　內小臣：</p>
            <p>掌王后之命，正其服位。后出入，則前驅。若有祭祀、賓客、喪紀，則擯詔后之禮事，相九嬪之禮事，正內人之禮事，徹后之俎。后有好事于四方，則使往；有好令於卿大夫，則亦如之。掌王之陰事陰令。</p>
            <p>　　　　閽人：</p>
            <p>掌守王宮之中門之禁。喪服凶器不入宮，潛服賊器不入宮，奇服怪民不入宮。凡內人、公器、賓客，無帥，則幾其出入。以時啟閉。凡外內命夫命婦出入，則為之闢。掌埽門庭。大祭祀、喪紀之事，設門燎，蹕宮門廟門。凡賓客，亦如之。</p>
            <p>　　　　寺人：</p>
            <p>掌王之內人及女宮之戒令，相道其出入之事而糾之。若有喪紀、賓客、祭祀之事，則帥女宮而致於有司，佐世婦治禮事。掌內人之禁令，凡內人弔臨于外，則帥而往，立于其前而詔相之。</p>
            <p>　　　　內豎：</p>
            <p>掌內外之通令，凡小事。若有祭祀、賓客、喪紀之事，則為內人蹕。王后之喪，遷于宮中，則前蹕；及葬，執褻器以從遣車。</p>
            <p>　　　　九嬪：</p>
            <p>掌婦學之灋，以教九御婦德、婦言、婦容、婦功，各帥其屬而以時御敘于王所。凡祭祀，贊玉齍，贊后薦、徹豆籩。若有賓客，則從后。大喪，帥敘哭者亦如之。</p>
            <p>　　　　世婦：</p>
            <p>掌祭祀、賓客、喪紀之事，帥女宮而濯摡，為齍盛。及祭之日，蒞陳女宮之具，凡內羞之物。掌弔臨于卿大夫之喪。</p>
            <p>　　　　女御：</p>
            <p>掌御敘于王之燕寢。以歲時獻功事。凡祭祀，贊世婦。大喪，掌沐浴。后之喪，持翣。從世婦而弔于卿大夫之喪。</p>
            <p>　　　　女祝：</p>
            <p>掌王后之內祭祀，凡內禱祠之事。掌以時招梗禬禳之事，以除疾殃。</p>
            <p>　　　　女史：</p>
            <p>掌王后之禮職，掌內治之貳，以詔后治內政。逆內宮。書內令。凡后之事，以禮從。</p>
            <p>　　　　典婦功：</p>
            <p>掌婦式之灋，以授嬪婦及內人女功之事齎。凡授嬪婦功，及秋獻功，辨其苦良，比其小大而賈之物書而楬之。以共王及后之用，頒之于內府。</p>
            <p>　　　　典絲：</p>
            <p>掌絲入而辨其物，以其賈楬之。掌其藏與其出，以待興功之時。頒絲于外內工，皆以物授之。凡上之賜予，亦如之。及獻功，則受良功而藏之，辨其物而書其數，以待有司之政令、上之賜予。凡祭祀，共黼畫組就之物。喪紀，共其絲纊組文之物。凡飾邦器者，受文織絲組焉。歲終，則各以其物會之。</p>
            <p>　　　　典枲：</p>
            <p>掌布緦縷紵之麻草之物，以待時頒功而授齎。及獻功，受苦功，以其賈楬而藏之，以待時頒。頒衣服授之，賜予，亦如之。歲終則各以其物會之。</p>
            <p>　　　　內司服：</p>
            <p>掌王后之六服，褘衣、揄狄、闕狄、鞠衣、展衣、緣衣，素沙。辨外內命婦之服，鞠衣、展衣、緣衣，素沙。凡祭祀、賓客，共后之衣服；及九嬪世婦，凡命婦，共其衣服；共喪衰，亦如之。后之喪，共其衣服，凡內具之物。</p>
            <p>　　　　縫人：</p>
            <p>掌王宮之縫線之事，以役女御，以縫王及后之衣服。喪，縫棺飾焉，衣翣柳之材。掌凡內之縫事。</p>
            <p>　　　　染人：</p>
            <p>掌染絲帛。凡染，春暴練，夏纁玄，秋染夏，冬獻功。掌凡染事。</p>
            <p>　　　　追師：</p>
            <p>掌王后之首服，為副編次，追衡笄，為九嬪及外內命婦之首服，以待祭祀賓客。喪紀，共笄绖，亦如之。</p>
            <p>　　　　屨人：</p>
            <p>掌王及后之服屨，為赤舄黑舄，赤繶黃繶青句，素屨葛屨，辨外內命夫命婦之命屨功屨散屨。凡四時之祭祀，以宜服之。</p>
            <p>　　　　夏采：</p>
            <p>掌大喪，以冕服復于大祖，以乘車建綏，復于四郊。</p>
            <hr>
        