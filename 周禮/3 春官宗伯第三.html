<h2>春官宗伯第三</h2>
<p>惟王建國，辨方正位，體國經野，設官分職，以為民極。乃立春官宗伯，使帥其屬而掌邦禮，以佐王和邦國。禮官之屬：</p>
<p>大宗伯：卿一人。</p>
<p>小宗伯：中大夫二人。</p>
<p>肆師：下大夫四人。上士八人，中士十有六人，旅下士三十有二人。府六人，史十有二人，胥十有二人，徒百有二十人。</p>
<p>鬱人：下士二人；府二人，史一人，徒八人。</p>
<p>鬯人：下士二人；府一人，史一人，徒八人。</p>
<p>鷄人：下士一人；史一人，徒四人。</p>
<p>司尊彝：下士二人；府四人，史二人，胥二人，徒二十人。</p>
<p>司几筵：下士二人；府二人，史一人，徒八人。</p>
<p>天府：上士一人，中士二人；府四人，史二人，胥二人，徒二十人。</p>
<p>典瑞：中士二人；府二人，史二人，胥一人，徒十人。</p>
<p>典命：中士二人；府二人，史二人，胥一人，徒十人。</p>
<p>司服：中士二人；府二人，史一人，胥一人，徒十人。</p>
<p>典祀：中士二人，下士四人；府二人，史二人，胥四人，徒四十人。</p>
<p>守祧：奄八人，女祧每廟二人，奚四人。</p>
<p>世婦：每宮卿二人，下大夫四人，中士八人，女府二人，女史二人，奚十有六人。</p>
<p>內宗：凡內女之有爵者。</p>
<p>外宗：凡外女之有爵者。</p>
<p>冢人：下大夫二人，中士四人；府二人，史四人，胥十有二人，徒百有二十人。</p>
<p>墓大夫：下大夫二人，中士八人；府二人，史四人，胥二十人，徒二百人。</p>
<p>職喪：上士二人，中士四人，下士八人；府二人，史四人，胥四人，徒四十人。</p>
<p>大司樂：中大夫二人。</p>
<p>樂師：下大夫四人，上士八人，下士十有六人；府四人，史八人，胥八人，徒八十人。</p>
<p>大胥：中士四人。</p>
<p>小胥：下士八人。府二人，史四人，徒四十人。</p>
<p>大師：下大夫二人。</p>
<p>小師：上士四人。</p>
<p>瞽矇：上瞽四十人，中瞽百人，下瞽百有六十人。</p>
<p>眡瞭：三百人，府四人，史八人，胥十有二人，徒百有二十人。</p>
<p>典同：中士二人；府一人，史一人，胥二人，徒二十人。</p>
<p>磬師：中士四人，下士八人；府四人，史二人，胥四人，徒四十人。</p>
<p>鍾師：中士四人，下士八人；府二人，史二人，胥六人，徒六十人。</p>
<p>笙師：中士二人，下士四人；府二人，史二人，胥一人，徒十人。</p>
<p>鎛師：中士二人，下士四人；府二人，史二人，胥二人，徒二十人。</p>
<p>韎師：下士二人；府一人，史一人，舞者十有六人，徒四十人。</p>
<p>旄人：下士四人；舞者衆寡無數，府二人，史二人，胥二人，徒二十人。</p>
<p>籥師：中士四人；府二人，史二人，胥二人，徒二十人。</p>
<p>籥章：中士二人，下士四人；府一人，史一人，胥二人，徒二十人。</p>
<p>鞮鞻氏：下士四人；府一人，史一人，胥二人，徒二十人。</p>
<p>典庸器：下士四人；府四人，史二人，胥八人，徒八十人。</p>
<p>司干：下士二人；府二人，史二人，徒二十人。</p>
<p>大卜：下大夫二人。</p>
<p>卜師：上士四人。</p>
<p>卜人：中士八人，下士十有六人。府二人，史二人，胥四人，徒四十人。</p>
<p>龜人：中士二人；府二人，史二人，工四人，胥四人，徒四十人。</p>
<p>菙氏：下士二人；史一人，徒八人。</p>
<p>占人：下士八人；府一人，史二人，徒八人。</p>
<p>簭人：中士二人；府一人，史二人，徒四人。</p>
<p>占夢：中士二人；史二人，徒四人。</p>
<p>眡祲：中士二人；史二人，徒四人。</p>
<p>大祝：下大夫二人，上士四人。</p>
<p>小祝：中士八人，下士十有六人；府二人，史四人，胥四人，徒四十人。</p>
<p>喪祝：上士二人，中士四人，下士八人；府二人，史二人，胥四人，徒四十人。</p>
<p>甸祝：下士二人；府一人，史一人，徒四人。</p>
<p>詛祝：下士二人；府一人，史一人，徒四人。</p>
<p>司巫：中士二人；府一人，史一人，胥一人，徒十人。</p>
<p>男巫：無數；女巫：無數；其師，中士四人，府二人，史四人，胥四人，徒四十人。</p>
<p>大史：下大夫二人，上士四人。</p>
<p>小史：中士八人，下士十有六人；府四人，史八人，胥四人，徒四十人。</p>
<p>馮相氏：中士二人，下士四人；府二人，史四人，徒八人。</p>
<p>保章氏：中士二人，下士四人；府二人，史四人，徒八人。</p>
<p>內史：中大夫一人，下大夫二人，上士四人，中士八人，下士十有六人；府四人，史八人，胥四人，徒四十人。</p>
<p>外史：上士四人，中士八人，下士十有六人；胥二人，徒二十人。</p>
<p>御史：中士八人，下士十有六人；其史百有二十人，府四人，胥四人，徒四十人。</p>
<p>巾車：下大夫二人，上士四人，中士八人，下士十有六人；府四人，史八人，工百人，胥五人，徒五十人。</p>
<p>典路：中士二人，下士四人；府二人，史二人，胥二人，徒二十人。</p>
<p>車僕：中士二人，下士四人；府二人，史二人，胥二人，徒二十人。</p>
<p>司常：中士二人，下士四人；府二人，史二人，胥四人，徒四十人。</p>
<p>都宗人：上士二人，中士四人；府二人，史四人，胥四人，徒四十人。</p>
<p>家宗人：如都宗人之數。</p>
<p>凡以神士者無數，以其藝為之貴賤之等。</p>
<p>大宗伯之職：</p>
<p>掌建邦之天神人鬼地示之禮，以佐王建保邦國。</p>
<p>以吉禮事邦國之鬼神示：以禋祀祀昊天上帝，以實柴祀日月星辰，以槱燎祀司中司命飌師雨師。以血祭祭社稷五祀五嶽，以貍沈祭山林川澤，以疈辜祭四方百物。以肆獻祼享先王，以饋食享先王，以祠春享先王，以禴夏享先王，以嘗秋享先王，以烝冬享先王。</p>
<p>以凶禮哀邦國之憂：以喪禮哀死亡，以荒禮哀凶札，以弔禮哀禍烖，以禬禮哀圍敗，以恤禮哀宼亂。</p>
<p>以賓禮親邦國：春見曰朝，夏見曰宗，秋見曰覲，冬見曰遇，時見曰會，殷見曰同，時聘曰問，殷覜曰視。</p>
<p>以軍禮同邦國：大師之禮，用衆也；大均之禮，恤衆也；大田之禮，簡衆也；大役之禮，任衆也；大封之禮，合衆也。</p>
<p>以嘉禮親萬民：以飲食之禮親宗族兄弟，以婚冠之禮親成男女，以賓射之禮親故舊朋友，以饗燕之禮親四方之賓客，以脤膰之禮親兄弟之國，以賀慶之禮親異姓之國。</p>
<p>以九儀之命正邦國之位：壹命受職，再命受服，三命受位，四命受器，五命賜則，六命賜官，七命賜國，八命作牧，九命作伯。</p>
<p>以玉作六瑞，以等邦國：王執鎮圭，公執桓圭，侯執信圭，伯執躬圭，子執穀璧，男執蒲璧。</p>
<p>以禽作六摯，以等諸臣：孤執皮帛，卿執羔，大夫執鴈，士執雉，庶人執鶩，工商執雞。</p>
<p>以玉作六器，以禮天地四方：以蒼璧禮天，以黃琮禮地，以青圭禮東方，以赤璋禮南方，以白琥禮西方，以玄璜禮北方。皆有牲幣，各放其器之色。</p>
<p>以天產作陰德，以中禮防之。以地產作陽德，以和樂防之。以禮樂合天地之化、百物之產，以事鬼神，以諧萬民，以致百物。</p>
<p>凡祀大神、享大鬼、祭大示，帥執事而卜日，宿，眡滌濯，涖玉鬯，省牲鑊，奉玉齍，詔大號，治其大禮，詔相王之大禮。若王不與祭祀，則攝位。凡大祭祀，王后不與，則攝而薦豆籩，徹。大賓客，則攝而載果。朝覲，會同，則為上相。大喪，亦如之。王哭諸侯，亦如之。王命諸侯，則儐。國有大故，則旅上帝及四望。王大封，則先告后土。乃頒祀于邦國都家鄉邑。</p>
<p>小宗伯之職：</p>
<p>掌建國之神位，右社稷，左宗廟。兆五帝于於四郊，四望四類，亦如之。兆山川丘陵墳衍，各因其方。</p>
<p>掌五禮之禁令與其用等。辨廟祧之昭穆。辨吉凶之五服、車旗、宮室之禁。</p>
<p>掌三族之別，以辨親疏。其正室皆謂之門子，掌其政令。</p>
<p>毛六牲，辨其名物而頒之于五官，使共奉之。辨六齍之名物與其用，使六宮之人共奉之。辨六彝之名物，以待果將。辨六尊之名物，以待祭祀、賓客。</p>
<p>掌衣服車旗宮室之賞賜。</p>
<p>掌四時祭祀之序事與其禮。若國大貞，則奉玉帛以詔號。大祭祀，省牲，眡滌濯。祭之日，逆齍，省鑊，告時于王，告備于王。</p>
<p>凡祭祀、賓客，以時將瓚果。詔相祭祀之小禮。凡大禮，佐大宗伯。賜卿大夫士爵，則儐。小祭祀，掌事，如大宗伯之禮。大賓客，受其將幣之齎。若大師，則帥有司而立軍社，奉主車。若軍將有事，則與祭有司將事于四望。若大甸，則帥有司而饁獸于郊，遂頒禽。大烖，及執事禱祠于上下神示。</p>
<p>王崩，大肆，以秬鬯渳。及執事涖大斂小斂，帥異族而佐。縣衰冠之式于路門之外。及執事眡葬，獻器，遂哭之。卜葬兆，甫竁，亦如之。既葬，詔相喪祭之禮。成葬而祭墓，為位。</p>
<p>凡王之會同、軍旅、甸役之禱祠，肄儀，為位。國有禍烖，則亦如之。凡天地之大烖，類社稷宗廟，則為位。</p>
<p>凡國之大禮，佐大宗伯。凡小禮，掌事，如大宗伯之儀。</p>
<p>肆師之職：</p>
<p>掌立國祀之禮，以佐大宗伯。立大祀，用玉帛牲牷。立次祀，用牲幣。立小祀，用牲。以歲時序其祭祀，及其祈珥。大祭祀，展犧牲，繫于牢，頒于職人。凡祭祀之卜日，宿為期，詔相其禮，眡滌濯，亦如之。祭之日，表齍盛，告絜；展器陳，告備；及果，築䰞。相治小禮，誅其慢怠者。掌兆中廟中之禁令。凡祭祀禮成，則告事畢。</p>
<p>大賓客，涖筵几，築䰞，贊果將。大朝覲，佐儐。共設匪罋之禮。饗食，授祭。與祝侯禳于畺及郊。</p>
<p>大喪大渳以鬯，則築䰞。令外內命婦序哭。禁外內命男女之衰不中灋者，且授之杖。</p>
<p>凡師甸，用牲于社宗，則為位。類造上帝，封于大神，祭兵于山川，亦如之。凡師不功，則助牽主車。凡四時之大甸獵，祭表貉，則為位。</p>
<p>嘗之日，涖卜來歲之芟。獮之日，涖卜來歲之戒。社之日，涖卜來歲之稼。</p>
<p>若國有大故，則令國人祭。歲時之祭祀，亦如之。凡卿大夫之喪，相其禮。凡國之大事，治其禮儀，以佐宗伯。凡國之小事，治其禮儀而掌其事，如宗伯之禮。</p>
<p>鬱人：</p>
<p>掌祼器。凡祭祀賓客之祼事，和鬱鬯以實彝而陳之。凡祼玉，濯之陳之，以贊祼事。詔祼將之儀與其節。凡祼事，沃盥。大喪之渳，共其肆器；及葬，共其祼器，遂貍之。大祭祀，與量人受舉斝之卒爵而飲之。</p>
<p>鬯人：</p>
<p>掌共秬鬯而飾之。凡祭祀，社壝用大罍，禜門用瓢齎，廟用脩。凡山川四方用蜃，凡祼事用概，凡疈事用散。大喪之大渳，設斗，共其釁鬯。凡王之齊事，共其秬鬯；凡王弔臨，共介鬯。</p>
<p>雞人：</p>
<p>掌共雞牲，辨其物。大祭祀，夜嘑旦以嘂百官。凡國之大賓客、會同、軍旅、喪紀，亦如之。凡國事為期，則告之時。凡祭祀面禳釁，共其雞牲。</p>
<p>司尊彝：</p>
<p>掌六尊六彝之位，詔其酌，辨其用與其實。春祠夏禴，祼用雞彝鳥彝，皆有舟。其朝踐用兩獻尊，其再獻用兩象尊，皆有罍。諸臣之所昨也。秋嘗冬烝，祼用斝彝黃彝，皆有舟。其朝獻用兩著尊，其饋獻用兩壺尊，皆有罍。諸臣之所昨也。凡四時之閒祀，追享朝享，祼用虎彝蜼彝，皆有舟。其朝踐用兩大尊，其再獻用兩山尊，皆有罍。諸臣之所昨也。凡六彝六尊之酌，鬱齊獻酌，醴齊縮酌，盎齊涗酌，凡酒脩酌。大喪，存奠彝，大旅，亦如之。</p>
<p>司几筵：</p>
<p>掌五几五席之名物，辨其用與其位。凡大朝覲大饗射，凡封國命諸侯，王位設黼依，依前南鄉，設莞筵紛純，加繅席畫純，加次席黼純，左右玉几。祀先王昨席，亦如之。諸侯祭祀席，蒲筵繢純，加莞席紛純，右彫几。昨席，莞筵紛純，加繅席畫純。筵國賓于牖前，亦如之，左彤几。甸役，則設熊席，右漆几。凡喪事，設葦席，右素几。其柏席用萑，黼純。諸侯則紛純，每敦一几。凡吉事變几，凶事仍几。</p>
<p>天府：</p>
<p>掌祖廟之守藏與其禁令。凡國之玉鎮大寶器藏焉。若有大祭大喪，則出而陳之；既事，藏之。凡官府鄉州及都鄙之治中，受而藏之，以詔王察羣吏之治。上春，釁寶鎮及寶器。凡吉凶之事，祖廟之中，沃盥，執燭。季冬，陳玉以貞來歲之媺惡。若遷寶，則奉之。若祭天之司民司祿而獻民數穀數，則受而藏之。</p>
<p>典瑞：</p>
<p>掌玉瑞、玉器之藏，辨其名物與其用事，設其服飾。王晋大圭，執鎮圭，繅藉五采五就，以朝日。公執桓圭，侯執信圭，伯執躬圭，繅皆三采三就；子執穀璧，男執蒲璧，繅皆二采再就；以朝覲宗遇會同于王。諸侯相見，亦如之。瑑圭璋璧琮，繅皆二采一就，以覜聘。四圭有邸，以祀天、旅上帝。兩圭有邸，以祀地、旅四望。祼圭有瓚，以肆先王，以祼賓客。圭璧，以祀日月星辰。璋邸射，以祀山川，以造贈賓客。土圭，以致四時日月，封國，則以土地。珍圭，以徵守，以恤凶荒。牙璋，以起軍旅，以治兵守。璧羨，以起度。駔圭璋璧琮琥璜之渠眉，疏璧琮，以斂尸。穀圭，以和難，以聘女。琬圭，以治德，以結好。𤥎圭，以易行，以除慝。大祭祀，大旅，凡賓客之事，共其玉器而奉之。大喪，共飯玉含玉贈玉。凡玉器出，則共奉之。</p>
<p>典命：</p>
<p>掌諸侯之五儀、諸臣之五等之命。上公九命為伯，其國家宮室車旗衣服禮儀，皆以九為節。侯伯七命，其國家宮室車旗衣服禮儀皆以七為節。子男五命，其國家宮室車旗衣服禮儀皆以五為節。王之三公八命，其卿六命，其大夫四命；及其出封，皆加一等，其國家宮室車旗衣服禮儀，亦如之。凡諸侯之適子誓於天子，攝其君，則下其君之禮一等；未誓，則以皮帛繼子男。公之孤四命，以皮帛，眡小國之君，其卿三命，其大夫再命，其士壹命，其宮室車旗衣服禮儀，各眡其命之數；侯伯之卿大夫士，亦如之。子男之卿再命，其大夫壹命，其士不命，其宮室車旗衣服禮儀，各眡其命之數。</p>
<p>司服：</p>
<p>掌王之吉凶衣服，辨其名物與其用事。王之吉服：祀昊天上帝，則服大裘而冕，祀五帝，亦如之；享先王，則袞冕；享先公，饗射，則鷩冕；祀四望山川，則毳冕；祭社稷五祀，則希冕；祭羣小祀，則玄冕。凡兵事，韋弁服。眡朝，則皮弁服。凡甸，冠弁服。凡凶事，服弁服。凡弔事，弁絰服。凡喪，為天王斬衰，為王后齊衰。王為三公六卿錫衰，為諸侯緦衰，為大夫士疑衰，其首服皆弁絰。大札、大荒、大烖，素服。公之服，自袞冕而下，如王之服。侯伯之服，自鷩冕而下，如公之服。子男之服，自毳冕而下，如侯伯之服。孤之服，自希冕而下，如子男之服。卿大夫之服，自玄冕而下，如孤之服；其凶服，加以大功小功。士之服，自皮弁而下，如大夫之服，其凶服，亦如之。其齊服，有玄端素端。凡大祭祀、大賓客，共其衣服而奉之。大喪，共其復衣服，斂衣服，奠衣服，廞衣服，皆掌其陳序。</p>
<p>典祀：</p>
<p>掌外祀之兆守，皆有域，掌其禁令。若以時祭祀，則帥其屬而脩除，徵役于司隷而役之。及祭，帥其屬而守其厲禁而蹕之。</p>
<p>守祧：</p>
<p>掌守先王先公之廟祧，其遺衣服藏焉。若將祭祀，則各以其服授尸，其廟則有司脩除之，其祧則守祧黝堊之。既祭，則藏其隋與其服。</p>
<p>世婦：</p>
<p>掌女宮之宿戒，及祭祀，比其具。詔王后之禮事。帥六宮之人共齍盛。相外內宗之禮事。大賓客之饗食，亦如之。大喪，比外內命婦之朝莫哭不敬者，而苛罰之。凡王后有𢹄事於婦人，則詔相。凡內事有達於外官者，世婦掌之。</p>
<p>內宗：</p>
<p>掌宗廟之祭祀，薦加豆籩。及以樂徹，則佐傳豆籩。賓客之饗食，亦如之。王后有事，則從。大喪，序哭者；哭諸侯，亦如之。凡卿大夫之喪，掌其弔臨。</p>
<p>外宗：</p>
<p>掌宗廟之祭祀，佐王后薦玉豆，眡豆籩；及以樂徹，亦如之。王后以樂羞齍，則贊。凡王后之獻，亦如之。王后不與，則贊宗伯。小祭祀，掌事；賓客之事，亦如之。大喪，則敘外內朝莫哭者，哭諸侯，亦如之。</p>
<p>冢人：</p>
<p>掌公墓之地，辨其兆域而為之圖。先王之葬居中，以昭穆為左右。凡諸侯居左右以前，卿大夫士居後，各以其族。凡死於兵者，不入兆域。凡有功者居前。以爵等為丘封之度，與其樹數。大喪，既有日，請度甫竁，遂為之尸；及竁，以度為丘隧，共喪之窆器；及葬，言鸞車象人；及窆，執斧以涖；遂入藏凶器。正墓位，蹕墓域，守墓禁。凡祭墓，為尸。凡諸侯及諸臣葬於墓者，授之兆，為之蹕，均其禁。</p>
<p>墓大夫：</p>
<p>掌凡邦墓之地域，為之圖。令國民族葬，而掌其禁令；正其位，掌其度數，使皆有私地域。凡爭墓地者，聽其獄訟。帥其屬而巡墓厲，居其中之室而守之。</p>
<p>職喪：</p>
<p>掌諸侯之喪，及卿大夫士凡有爵者之喪，以國之喪禮涖其禁令，序其事。凡國有司以王命有事焉，則詔贊主人。凡其喪祭，詔其號，治其禮。凡公有司之所共，職喪令之趣其事。</p>
<p>大司樂：</p>
<p>掌成均之灋，以治建國之學政，而合國之子弟焉。凡有道者，有德者，使教焉；死則以為樂祖，祭於瞽宗。以樂德教國子：中和、祗庸、孝友。以樂語教國子：興道、諷誦、言語。以樂舞教國子：舞雲門、大卷、大咸、大㲈、大夏、大濩、大武。以六律六同五聲八音六舞大合樂，以致鬼神示，以和邦國，以諧萬民，以安賓客，以說遠人，以作動物。乃分樂而序之，以祭，以享，以祀。乃奏黃鍾，歌大呂，舞雲門，以祀天神。乃奏大蔟，歌應鍾，舞咸池，以祭地示。乃奏姑洗，歌南呂，舞大㲈，以祀四望。乃奏蕤賓，歌函鍾，舞大夏，以祭山川。乃奏夷則，歌小呂，舞大濩，以享先妣。乃奏無射，歌夾鍾，舞大武，以享先祖。凡六樂者，文之以五聲，播之以八音。凡六樂者，一變而致羽物及川澤之示，再變而致臝物及山林之示，三變而致鱗物及丘陵之示，四變而致毛物及墳衍之示，五變而致介物及土示，六變而致象物及天神。</p>
<p>凡樂，圜鍾為宮，黃鍾為角，大蔟為徵，姑洗為羽，靁鼓靁鼗，孤竹之管，雲和之琴瑟，雲門之舞；冬日至，於地上之圜丘奏之，若樂六變，則天神皆降，可得而禮矣。凡樂，函鍾為宮，大蔟為角，姑洗為徵，南呂為羽，靈鼓靈鼗，孫竹之管，空桑之琴瑟，咸池之舞；夏日至，於澤中之方丘奏之，若樂八變，則地示皆出，可得而禮矣。凡樂，黃鍾為宮，大呂為角，大蔟為徵，應鍾為羽，路鼓路鼗，陰竹之管，龍門之琴瑟，九德之歌，九㲈之舞；於宗廟之中奏之，若樂九變，則人鬼可得而禮矣！</p>
<p>凡樂事：大祭祀，宿縣，遂以聲展之。王出入，則令奏王夏；尸出入，則令奏肆夏；牲出入，則令奏昭夏。帥國子而舞。大饗不入牲，其他，皆如祭祀。大射，王出入，令奏王夏；及射，令奏騶虞。詔諸侯以弓矢舞。王大食，三宥，皆令奏鍾鼓。王師大獻，則令奏愷樂。凡日月食，四鎮五嶽崩，大傀異烖，諸侯薨，令去樂。大札、大凶、大烖、大臣死，凡國之大憂，令弛縣。凡建國，禁其淫聲過聲凶聲慢聲。大喪，涖廞樂器；及葬，藏樂器，亦如之。</p>
<p>樂師：</p>
<p>掌國學之政，以教國子小舞。凡舞，有帗舞，有羽舞，有皇舞，有旄舞，有干舞，有人舞。教樂儀，行以肆夏，趨以采薺，車亦如之。環拜，以鍾鼓為節。凡射，王以騶虞為節，諸侯以貍首為節，大夫以采蘋為節，士以采蘩為節。凡樂，掌其序事，治其樂政。凡國之小事用樂者，令奏鍾鼓。凡樂成，則告備。詔來瞽皐舞；及徹，帥學士而歌徹；令相。饗食諸侯，序其樂事，令奏鍾鼓，令相，如祭之儀。燕射，帥射夫以弓矢舞。樂出入，令奏鍾鼓。凡軍大獻，教愷歌，遂倡之。凡喪，陳樂器，則帥樂官；及序哭，亦如之。凡樂官，掌其政令，聽其治訟。</p>
<p>大胥：</p>
<p>掌學士之版，以待致諸子。春入學舍采，合舞。秋頒學，合聲。以六樂之會正舞位，以序出入舞者，比樂官，展樂器。凡祭祀之用樂者，以鼓徵學士。序宮中之事。</p>
<p>小胥：</p>
<p>掌學士之徵令而比之，觵其不敬者，巡舞列而撻其怠慢者。正樂縣之位，王宮縣，諸侯軒縣，卿大夫判縣，士特縣，辨其聲。凡縣鍾磬，半為堵，全為肆。</p>
<p>大師：</p>
<p>掌六律六同以合陰陽之聲。陽聲：黃鍾、大蔟、姑洗、蕤賓、夷則、無射。陰聲：大呂、應鍾、南呂、函鍾、小呂、夾鍾。皆文之以五聲：宮、商、角、徵、羽。皆播之以八音：金、石、土、革、絲、木、匏、竹。教六詩，曰風，曰賦，曰比，曰興，曰雅，曰頌；以六德為之本，以六律為之音。大祭祀：帥瞽登歌，令奏擊拊；下管播樂器，令奏鼓朄。大饗，亦如之。大射，帥瞽而歌射節。大師執同律以聽軍聲而詔吉凶。大喪，帥瞽而廞作匶謚。凡國之瞽矇正焉。</p>
<p>小師：</p>
<p>掌教鼓鼗柷敔塤簫管弦歌。大祭祀：登歌擊拊，下管擊應鼓，徹歌。大饗，亦如之。大喪，與廞。凡小祭祀，小樂事，鼓朄。掌六樂聲音之節與其和。</p>
<p>瞽矇：</p>
<p>掌播鼗柷敔塤簫管弦歌。諷誦詩，世奠繫，鼓琴瑟。掌九德六詩之歌，以役大師。</p>
<p>眡瞭：</p>
<p>掌凡樂事，播鼗，擊頌磬笙磬。掌大師之縣。凡樂事，相瞽。大喪，廞樂器；大旅，亦如之。賓射，皆奏其鍾鼓；鼜愷獻，亦如之。</p>
<p>典同：</p>
<p>掌六律六同之和，以辨天地四方陰陽之聲，以為樂器。凡聲，高聲䃂，正聲緩，下聲肆，陂聲散，險聲斂，達聲贏，微聲韽，回聲衍，侈聲筰，弇聲鬱，薄聲甄，厚聲石。凡為樂器，以十有二律為之數度，以十有二聲為之齊量。凡和樂，亦如之。</p>
<p>磬師：</p>
<p>掌教擊磬，擊編鍾。教縵樂燕樂之鍾磬。凡祭祀，奏縵樂。</p>
<p>鍾師：</p>
<p>掌金奏。凡樂事，以鍾鼓奏九夏：王夏、肆夏、昭夏、納夏、章夏、齊夏、族夏、祴夏、驁夏。凡祭祀、饗食，奏燕樂。凡射：王奏騶虞，諸侯奏貍首，卿大夫奏采蘋，士奏采蘩。掌鼙，鼓縵樂。</p>
<p>笙師：</p>
<p>掌教龡竽笙塤籥簫箎篴管，舂牘應雅，以教祴樂。凡祭祀、饗射，共其鍾笙龡樂，燕樂，亦如之。大葬，廞其樂器；及喪，奉而藏之。大旅，則陳之。</p>
<p>鎛師：</p>
<p>掌金奏之鼓。凡祭祀，鼓其金奏之樂；饗食、賓射，亦如之。軍大獻，則鼓其愷樂。凡軍之夜三鼜，皆鼓之；守鼜，亦如之。大喪，廞其樂器，奉而藏之。</p>
<p>韎師：</p>
<p>掌教韎樂。祭祀，則帥其屬而舞之；大饗，亦如之。</p>
<p>旄人：</p>
<p>掌教舞散樂、舞夷樂。凡四方之以舞仕者屬焉。凡祭祀、賓客，舞其燕樂。</p>
<p>籥師：</p>
<p>掌教國子舞羽龡籥。祭祀，則鼓羽籥之舞；賓客、饗食，則亦如之。大喪，廞其樂器，奉而藏之。</p>
<p>籥章：</p>
<p>掌土鼓、豳籥。中春，晝擊土鼓、龡豳詩，以逆暑。中秋夜迎寒，亦如之。凡國祈年于田祖，龡豳雅，擊土鼓，以樂田畯。國祭蜡，則龡豳頌，擊土鼓，以息老物。</p>
<p>鞮鞻氏：</p>
<p>掌四夷之樂與其聲歌。祭祀，則龡而歌之；燕，亦如之。</p>
<p>典庸器：</p>
<p>掌藏樂器庸器。及祭祀，帥其屬而設筍虡、陳庸器；饗食、賓射，亦如之。大喪，廞筍虡。</p>
<p>司干：</p>
<p>掌舞器。祭祀，舞者既陳，則授舞器；既舞，則受之。賓饗，亦如之。大喪，廞舞器；及葬，奉而藏之。</p>
<p>大卜：</p>
<p>掌三兆之灋，一曰玉兆，二曰瓦兆，三曰原兆。其經兆之體，皆百有二十，其頌皆千有二百。掌三易之灋，一曰連山，二曰歸藏，三曰周易。其經卦皆八，其別皆六十有四。掌三夢之灋，一曰致夢，二曰觭夢，三曰咸陟。其經運十，其別九十。以邦事作龜之八命，一曰征，二曰象，三曰與，四曰謀，五曰果，六曰至，七曰雨，八曰瘳。以八命者贊三兆三易三夢之占，以觀國家之吉凶，以詔救政。凡國大貞，卜立君，卜大封，則眡高作龜。大祭祀，則眡高命龜。凡小事，涖卜。國大遷、大師，則貞龜。凡旅，陳龜。凡喪事，命龜。</p>
<p>卜師：</p>
<p>掌開龜之四兆，一曰方兆，二曰功兆，三曰義兆，四曰弓兆。凡卜事，眡高。揚火以作龜，致其墨。凡卜，辨龜之上下左右陰陽，以授命龜者而詔相之。</p>
<p>龜人：</p>
<p>掌六龜之屬，各有名物。天龜曰靈屬，地龜曰繹屬，東龜曰果屬，西龜曰靁屬，南龜曰獵屬，北龜曰若屬。各以其方之色與其體辨之。凡取龜用秋時，攻龜用春時，各以其物，入于龜室。上春釁龜，祭祀先卜。若有祭事，則奉龜以往；旅，亦如之；喪，亦如之。</p>
<p>菙氏：</p>
<p>掌共燋契，以待卜事。凡卜，以明火爇燋，遂龡其焌契，以授卜師，遂役之。</p>
<p>占人：</p>
<p>掌占龜，以八簭占八頌，以八卦占簭之八故，以眡吉凶。凡卜簭，君占體，大夫占色，史占墨，卜人占坼。凡卜簭，既事，則繫幣，以比其命。歲終，則計其占之中否。</p>
<p>簭人：</p>
<p>掌三易，以辨九簭之名，一曰連山，二曰歸藏，三曰周易。九簭之名，一曰巫更，二曰巫咸，三曰巫式，四曰巫目，五曰巫易，六曰巫比，七曰巫祠，八曰巫參，九曰巫環。以辨吉凶。凡國之大事，先簭而後卜。上春，相簭。凡國事，共簭。</p>
<p>占夢：</p>
<p>掌其歲時觀天地之會，辨陰陽之氣。以日月星辰占六夢之吉凶，一曰正夢，二曰噩夢，三曰思夢，四曰寤夢，五曰喜夢，六曰懼夢。季冬，聘王夢，獻吉夢于王，王拜而受之。乃舍萌于四方，以贈惡夢，遂令始難，敺疫。</p>
<p>眡祲：</p>
<p>掌十煇之灋，以觀妖祥，辨吉凶。一曰祲，二曰象，三曰鑴，四曰監，五曰闇，六曰瞢，七曰彌，八曰叙，九曰隮，十曰想。掌安宅叙降。正歲，則行事；歲終，則弊其事。</p>
<p>大祝：</p>
<p>掌六祝之辭，以事鬼神示，祈福祥，求永貞。一曰順祝，二曰年祝，三曰吉祝，四曰化祝，五曰瑞祝，六曰筴祝。掌六祈以同鬼神示，一曰類，二曰造，三曰禬，四曰禜，五曰攻，六曰說。</p>
<p>作六辭以通上下親疏遠近，一曰祠，二曰命，三曰誥，四曰會，五曰禱，六曰誄。辨六號，一曰神號，二曰鬼號，三曰示號，四曰牲號，五曰齍號，六曰幣號。</p>
<p>辨九祭，一曰命祭，二曰衍祭，三曰炮祭，四曰周祭，五曰振祭，六曰擩祭，七曰絕祭，八曰繚祭，九曰共祭。</p>
<p>辨九<img src="../../imgs/22e44.gif" alt="拜"/>，一曰稽首，二曰頓首，三曰空首，四曰振動，五曰吉<img src="../../imgs/22e44.gif" alt="拜"/>，六曰凶<img src="../../imgs/22e44.gif" alt="拜"/>，七曰奇<img src="../../imgs/22e44.gif" alt="拜"/>，八曰襃<img src="../../imgs/22e44.gif" alt="拜"/>，九曰肅<img src="../../imgs/22e44.gif" alt="拜"/>，以享右。</p>
<p>祭祀。凡大禋祀、肆享、祭示，則執明水火而號祝。隋釁，逆牲，逆尸，令鍾鼓；右，亦如之。來瞽，令臯舞。相尸禮。既祭，令徹。大喪，始崩，以肆鬯渳尸，相飯，贊斂，徹奠，言甸人讀禱；付練祥，掌國事。國有大故、天烖，彌祀社稷，禱祠。大師，宜于社，造于祖，設軍社，類上帝，國將有事于四望，及軍歸獻于社，則前祝。大會同，造于廟，宜于社，過大山川，則用事焉；反行，舍奠。建邦國，先告后土，用牲幣。禁督逆祀命者。頒祭號于邦國都鄙。</p>
<p>小祝：</p>
<p>掌小祭祀將事侯禳禱祠之祝號，以祈福祥，順豐年，逆時雨，寧風旱，彌烖兵，遠辠疾。大祭祀，逆齍盛，送逆尸，沃尸盥，贊隋，贊徹，贊奠。凡事，佐大祝。大喪，贊渳，設熬置銘；及葬，設道齎之奠，分禱五祀。大師，掌釁祈號祝。有寇戎之事，則保郊祀于社。凡外內小祭祀、小喪紀、小會同、小軍旅，掌事焉。</p>
<p>喪祝：</p>
<p>掌大喪勸防之事。及辟，令啟。及朝，御匶，乃奠。及祖，飾棺，乃載，遂御。及葬，御匶，出宮，乃代。及壙，說載除飾。小喪，亦如之。掌喪祭祝號。王弔，則與巫前。掌勝國邑之社稷之祝號，以祭祀禱祠焉。凡卿大夫之喪，掌事，而斂，飾棺焉。</p>
<p>甸祝：</p>
<p>掌四時之田表貉之祝號。舍奠于祖廟，禰亦如之。師甸，致禽于虞中，乃屬禽；及郊，饁獸，舍奠于祖禰，乃斂禽。禂牲禂馬，皆掌其祝號。</p>
<p>詛祝：</p>
<p>掌盟詛類造攻說禬禜之祝號。作盟詛之載辭，以敘國之信用，以質邦國之劑信。</p>
<p>司巫：</p>
<p>掌羣巫之政令。若國大旱，則帥巫而舞雩。國有大烖，則帥巫而造巫恒。祭祀，則共匰主及道布及蒩館。凡祭事，守瘞。凡喪事，掌巫降之禮。</p>
<p>男巫：</p>
<p>掌望祀望衍，授號，旁招以茅。冬堂贈，無方無筭。春招弭，以除疾病。王弔，則與祝前。</p>
<p>女巫：</p>
<p>掌歲時祓除釁浴。旱暵，則舞雩。若王后弔，則與祝前。凡邦之大烖，歌哭而請。</p>
<p>大史：</p>
<p>掌建邦之六典，以逆邦國之治。掌灋，以逆官府之治。掌則，以逆都鄙之治。凡辨灋者攷焉，不信者刑之。凡邦國都鄙及萬民之有約劑者藏焉，以貳六官，六官之所登。若約劑亂，則辟灋；不信者刑之。正歲年以序事，頒之于官府及都鄙，頒告朔于邦國。閏月，詔王居門終月。大祭祀，與執事卜日。戒及宿之日，與羣執事讀禮書而協事。祭之日，執書以次位常，辯事者攷焉，不信者誅之。大會同、朝覲，以書協禮事。及將幣之日，執書以詔王。大師，抱天時，與大師同車。大遷國，抱灋以前。大喪，執灋以涖勸防；遣之日，讀誄。凡喪事攷焉。小喪，賜謚。凡射事，飾中，舍筭，執其禮事。</p>
<p>小史：</p>
<p>掌邦國之志，奠繫世，辨昭穆。若有事，則詔王之忌諱。大祭祀，讀禮灋，史以書敘昭穆之俎簋。大喪、大賓客、大會同、大軍旅，佐大史。凡國事之用禮灋者，掌其小事。卿大夫之喪，賜謚，讀誄。</p>
<p>馮相氏：</p>
<p>掌十有二歲、十有二月、十有二辰、十日、二十有八星之位，辨其叙事，以會天位。冬夏致日，春秋致月，以辨四時之叙。</p>
<p>保章氏：</p>
<p>掌天星，以志星辰日月之變動，以觀天下之遷，辨其吉凶。以星土辨九州之地，所封封域，皆有分星，以觀妖祥。以十有二歲之相，觀天下之妖祥。以五雲之物，辨吉凶水旱降豐荒之祲象。以十有二風，察天地之和命，乖別之妖祥。凡此五物者，以詔救政，訪序事。</p>
<p>內史：</p>
<p>掌王之八枋之灋以詔王治，一曰爵，二曰祿，三曰廢，四曰置，五曰殺，六曰生，七曰予，八曰奪。執國灋及國令之貳，以攷政事，以逆會計。掌敘事之灋，受納訪，以詔王聽治。凡命諸侯及孤卿大夫，則策命之。凡四方之事書，內史讀之。王制祿，則贊為之，以方出之；賞賜，亦如之。內史掌書王命，遂貳之。</p>
<p>外史：</p>
<p>掌書外令，掌四方之志，掌三皇五帝之書，掌達書名于四方。若以書使于四方，則書其令。</p>
<p>御史：</p>
<p>掌邦國都鄙及萬民之治令，以贊冢宰。凡治者受灋令焉。掌贊書，凡數從政者。</p>
<p>巾車：</p>
<p>掌公車之政令，辨其用與其旗物而等叙之，以治其出入。王之五路：一曰玉路，鍚，樊纓十有再就，建大常，十有二斿，以祀；金路，鉤，樊纓九就，建大旂，以賓，同姓以封；象路，朱，樊纓七就，建大赤，以朝，異姓以封；革路，龍勒，條纓五就，建大白，以即戎，以封四衛；木路，前樊鵠纓，建大麾，以田，以封蕃國。</p>
<p>王后之五路：重翟，鍚面朱緫；厭翟，勒面繢緫；安車，彫面鷖緫，皆有容蓋；翟車，貝面組緫，有握；輦車，組輓，有翣，羽蓋。</p>
<p>王之喪車五乘：木車，蒲蔽，犬䄙，尾櫜，疏飾，小服，皆疏；素車，棼蔽，犬䄙，素飾，小服，皆素；薻車，薻蔽，鹿淺䄙、革飾；駹車，雚蔽，然䄙，髹飾；漆車，藩蔽，豻䄙，雀飾。</p>
<p>服車五乘：孤乘夏篆，卿乘夏縵，大夫乘墨車，士乘棧車，庶人乘役車。</p>
<p>凡良車散車不在等者，其用無常。凡車之出入，歲終則會之，凡賜，闕之；毀折，入齎于職幣。大喪，飾遣車，遂廞之，行之；及葬，執蓋從車，持旌；及墓，謼啟關，陳車。小喪，共匶路與其飾。歲時，更續，共其幣車。大祭祀，鳴鈴以應雞人。</p>
<p>典路：</p>
<p>掌王及后之五路，辨其名物與其用說。若有大祭祀，則出路，贊駕說。大喪、大賓客，亦如之。凡會同、軍旅、弔于四方，以路從。</p>
<p>車僕：</p>
<p>掌戎路之萃、廣車之萃、闕車之萃、苹車之萃、輕車之萃。凡師，共革車，各以其萃；會同，亦如之。大喪，廞革車。大射，共三乏。</p>
<p>司常：</p>
<p>掌九旗之物名，各有屬，以待國事。日月為常，交龍為旂，通帛為旜，雜帛為物，熊虎為旗，鳥隼為旟，龜蛇為旐，全羽為旞，析羽為旌。及國之大閱，贊司馬，頒旗物：王建大常，諸侯建旂，孤卿建旜，大夫士建物，師都建旗，州里建旟，縣鄙建旐，道車載旞，斿車載旌。皆畫其象焉，官府各象其事，州里各象其名，家各象其號。凡祭祀，各建其旗，會同、賓客，亦如之；置旌門。大喪，共銘旌，建廞車之旌；及葬，亦如之。凡軍事，建旌旗；及致民，置旗弊之。甸，亦如之。凡射，共獲旌。歲時，共更旌。</p>
<p>都宗人：</p>
<p>掌都祭祀之禮。凡都祭祀，致福于國。正都禮與其服。若有寇戎之事，則保羣神之壝。國有大故，則令禱祠；既祭，反命于國。</p>
<p>家宗人：</p>
<p>掌家祭祀之禮。凡祭祀，致福。國有大故，則令禱祠，反命；祭，亦如之。掌家禮，與其衣服宮室車旗之禁令。</p>
<p>凡以神仕者，掌三辰之灋，以猶鬼神示之居，辨其名物。以冬日至致天神人鬼，以夏日至致地示物鬽，以禬國之凶荒、民之札喪。</p>