
<h5>周禮</h5>　　　<span class="style11">秋官司寇第五</span>
                <hr>
                <p>惟王建國，辨方正位，體國經野，設官分職，以為民極。乃立秋官司寇，使帥其屬而掌邦禁，以佐王刑邦國。刑官之屬： </p>
                <p>大司寇：卿一人。</p>
                <p>小司寇：中大夫二人。</p>
                <p>士師：下大夫四人。</p>
                <p>鄉士：上士八人，中士十有六人，旅下士三十有二人；府六人，史十有二人，胥十有二人，徒百有二十人。</p>
                <p>遂士：中士十有二人；府六人，史十有二人，胥十有二人，徒百有二十人。</p>
                <p>縣士：中士三十有二人；府八人，史十有六人，胥十有六人，徒百有有六十人。</p>
                <p>方士：中士十有六人；府八人，史十有六人，胥十有六人，徒百有六十人。</p>
                <p>訝士：中士八人；府四人，史八人，胥八人，徒八十人。</p>
                <p>朝士：中士六人；府三人，史六人，胥六人，徒六十人。</p>
                <p>司民：中士六人；府三人，史六人，胥三人，徒三十人。</p>
                <p>司刑：中士二人；府一人，史二人，胥二人，徒二十人。</p>
                <p>司刺：下士二人；府一人，史二人，徒四人。</p>
                <p>司約：下士二人；府一人，史二人，徒四人。</p>
                <p>司盟：下士二人；府一人，史二人，徒四人。</p>
                <p>職金：上士二人，下士四人；府二人，史四人，胥八人，徒八十人。</p>
                <p>司厲：下士二人；史一人，徒十有二人。</p>
                <p>犬人：下士二人；府一人，史二人，賈四人，徒十有六人。</p>
                <p>司圜：中士六人，下士十有二人；府三人，史六人，胥十有六人，徒百有六十人。</p>
                <p>掌囚：下士十有二人；府六人，史十有二人，徒百有二十人。</p>
                <p>掌戮：下士二人，史一人，徒十有二人。</p>
                <p>司隸：中士二人，下士十有二人；府五人，史十人，胥二十人，徒二百人。</p>
                <p>罪隸：百有二十人。</p>
                <p>蠻隸：百有二十人。</p>
                <p>閩隸：百有二十人。</p>
                <p>夷隸：百有二十人。</p>
                <p>貉隸：百有二十人。</p>
                <p>布憲：中士二人，下士四人；府二人，史四人，胥四人，徒四十人。</p>
                <p>禁殺戮：下士二人；史一人，徒十有二人。</p>
                <p>禁暴氏：下士六人；史三人，胥六人，徒六十人。</p>
                <p>野廬氏：下士六人；胥十有二人，徒百有二十人。</p>
                <p>蜡氏：下士四人，徒四十人。</p>
                <p>雍氏：下士二人，徒八人。</p>
                <p>萍氏：下士二人，徒八人。</p>
                <p>司寤氏：下士二人，徒八人。</p>
                <p>司烜氏：下士六人，徒十有二人。</p>
                <p>條狼氏：下士六人；胥六人，徒六十人。</p>
                <p>脩閭氏：下士二人；史一人，徒十有二人。</p>
                <p>冥氏：下士二人，徒八人。</p>
                <p>庶氏：下士一人，徒四人。</p>
                <p>穴氏：下士一人，徒四人。</p>
                <p>翨氏：下士二人，徒八人。</p>
                <p>柞氏：下士八人，徒二十人。</p>
                <p>薙氏：下士二人，徒二十人。</p>
                <p>硩蔟氏：下士一人，徒二人。</p>
                <p>翦氏：下士一人，徒二人。</p>
                <p>赤犮氏：下士一人，徒二人。</p>
                <p>蟈氏：下士一人，徒二人。</p>
                <p>壺涿氏：下士一人，徒二人。</p>
                <p>庭氏：下士一人，徒二人。</p>
                <p>銜枚氏：下士二人，徒八人。</p>
                <p>伊耆氏：下士一人，徒二人。</p>
                <p>大行人：中大夫二人。</p>
                <p>小行人：下大夫四人。</p>
                <p>司儀：上士八人，中士十有六人。</p>
                <p>行夫：下士三十有二人；府四人，史八人，胥八人，徒八十人。</p>
                <p>環人：中士四人；史四人，胥四人，徒四十人。</p>
                <p>象胥：每翟上士一人，中士二人，下士八人，徒二十人。</p>
                <p>掌客：上士二人，下士四人；府一人，史二人，胥二人，徒二十人。</p>
                <p>掌訝：中士八人；府二人，史四人，胥四人，徒四十人。</p>
                <p>掌交：中士八人；府二人，史四人，徒三十有二人。</p>
                <p>掌察：四方中士八人，史四人，徒十有六人。</p>
                <p>掌貨賄：下士十有六人；史四人，徒三十有二人。</p>
                <p>朝大夫：每國上士二人，下士四人；府一人，史二人，庶子八人，徒二十人。</p>
                <p>都則：中士一人，下士二人；府一人，史二人，庶子四人，徒八十人。</p>
                <p>都士：中士二人，下士四人；府二人，史四人，胥四人，徒四十人。家士亦如之。</p>
            <p>大司寇之職：</p>
                <p>掌建邦之三典，以佐王刑邦國、詰四方：一曰刑新國用輕典，二曰刑平國用中典，三曰刑亂國用重典。</p>
                <p>以五刑糾萬民：一曰野刑，上功糾力；二曰軍刑，上命糾守；三曰鄉刑，上德糾孝；四曰官刑，上能糾職；五曰國邢，上愿糾暴。</p>
                <p>以圜土聚教罷民，凡害人者，寘之圜土而施職事焉，以明刑恥之。其能改者，反于中國，不齒三年。其不能改而出圜土者，殺。</p>
                <p>以兩造禁民訟，入束矢於朝，然後聽之。</p>
                <p>以兩劑禁民獄，入鈞金，三日，乃致于朝，然後聽之。</p>
                <p>以嘉石平罷民，凡萬民之有罪過而未麗于灋而害於州里者，桎梏而坐諸嘉石，役諸司空：重罪，旬有三日坐，朞役；其次，九日坐，九月役；其次，七日坐，七月役；其次，五日坐，五月役；其下罪，三日坐，三月役；使州里任之，則宥而舍之。</p>
                <p>以肺石達窮民，凡遠近惸獨老幼之欲有復於上而其長弗達者，立於肺石三日，士聽其辭，以告於上，而罪其長。</p>
                <p>正月之吉，始和，布刑于邦國都鄙，乃縣刑象之灋于象魏，使萬民觀刑象，挾日而斂之。凡邦之大盟約，蒞其盟書，而登之于天府；大史、內史、司會及六官，皆受其貳而藏之。凡諸侯之獄訟，以邦典定之。凡卿大夫之獄訟，以邦灋斷之。凡庶民之獄訟，以邦成弊之。</p>
                <p>大祭祀，奉犬牲。若禋祀五帝，則戒之日，涖誓百官，戒于百族。及納亨，前王祭之日，亦如之。奉其明水火。凡朝覲、會同，前王；大喪，亦如之。大軍旅，涖戮于社。凡邦之大事，使其屬蹕。</p>
                <p>小司寇之職：</p>
                <p>掌外朝之政，以致萬民而詢焉，一曰詢國危，二曰詢國遷，三曰詢立君。其位：王南鄉，三公及州長百姓北面，羣臣西面，羣吏東面。小司寇擯以叙進而問焉，以衆輔志而弊謀。</p>
                <p>以五刑聽萬民之獄訟，附于刑，用情訊之；至于旬，乃弊之。讀書，則用灋。凡命夫命婦不躬坐獄訟。凡王之同族有罪不即市。以五聲聽獄訟，求民情：一曰辭聽，二曰色聽，三曰氣聽，四曰耳聽，五曰目聽。</p>
                <p>以八辟麗邦灋，附刑罰：一曰議親之辟，二曰議故之辟，三曰議賢之辟，四曰議能之辟，五曰議功之辟，六曰議貴之辟，七曰議勤之辟，八曰議賓之辟。</p>
                <p>以三刺斷庶民獄訟之中：一曰訊羣臣，二曰訊羣吏，三曰訊萬民。聽民之所刺宥，以施上服下服之刑。及大比，登民數，自生齒以上，登于天府。內史、司會、冢宰貳之，以制國用。</p>
                <p>小祭祀，奉犬牲。凡禋祀五帝，實鑊水，納亨，亦如之。大賓客，前王而辟，后、世子之喪亦如之。小師，涖戮。凡國之大事，使其屬蹕。</p>
                <p>孟冬，祀司民，獻民數於王，王拜受之，以圖國用而進退之。歲終，則令羣士計獄弊訟，登中于天府。正歲，帥其屬而觀刑象，令以木鐸曰：「不用灋者，國有常刑！」令羣士，乃宣布于四方，憲刑禁。乃命其屬入會，乃致事。</p>
            <p>士師之職：</p>
                <p>掌國之五禁之灋，以左右刑罰：一曰宮禁，二曰官禁，三曰國禁，四曰野禁，五曰軍禁。皆以木鐸徇之于朝，書而縣于門閭。</p>
                <p>以五戒先後刑罰，毋使罪麗于民：一曰誓，用之于軍旅；二曰誥，用之于會同；三曰禁，用諸田役；四曰糾，用諸國中；五曰憲，用諸都鄙。</p>
                <p>掌鄉合州黨族閭比之聯，與其民人之什伍，使之相安相受，以比追胥之事，以施刑罰慶賞。掌官中之政令。察獄訟之辭，以詔司寇斷獄弊訟，致邦令。</p>
                <p>掌士之八成：一曰邦汋，二曰邦賊，三曰邦諜，四曰犯邦令，五曰撟邦令，六曰為邦盜，七曰為邦朋，八曰為邦誣。</p>
                <p>若邦凶荒，則以荒辯之灋治之。令移民通財，糾守緩刑。凡以財獄訟者，正之以傅別約劑。若祭勝國之社稷，則為之尸。王燕出入，則前驅而辟。祀五帝，則沃尸及王盥，洎鑊水。凡刏珥，則奉犬牲。諸侯為賓，則帥其屬而蹕于王宮；大喪，亦如之。大師，帥其屬而禁逆軍旅者與犯師禁者而戮之。歲終，則令正要會。正歲，帥其屬而憲禁令于國及郊野。</p>
                <p>鄉士：</p>
                <p>掌國中。各掌其鄉之民數而糾戒之。聽其獄訟，察其辭。辯其獄訟，異其死刑之罪而要之，旬而職聽于朝。司寇聽之，斷其獄，弊其訟于朝；羣士司刑皆在，各麗其灋，以議獄訟。獄訟成，士帥受中；協日，刑殺，肆之三日。若欲免之，則王會其期。大祭祀，大喪紀，大軍旅，大賓客，則各掌其鄉之禁令，帥其屬夾道而蹕。三公若有邦事，則為之前驅而辟，其喪，亦如之。凡國有大事，則戮其犯命者。</p>
                <p>遂士：</p>
                <p>掌四郊。各掌其遂之民數而糾其戒令。聽其獄訟，察其辭。辨其獄訟，異其死刑之罪而要之，二旬而職聽于朝。司寇聽之，斷其獄，弊其訟于朝；羣士司刑皆在，各麗其灋，以議獄訟。獄訟成，士師受中；協日就郊而刑殺，各於其遂肆之三日。若欲免之，則王令三公會其期。若邦有大事，聚衆庶，則各掌其遂之禁令，帥其屬而蹕。六卿若有邦事，則為之前驅而辟，其喪，亦如之。凡郊有大事，則戮其犯命者。</p>
                <p>縣士：</p>
                <p>掌野。各掌其縣之民數，糾其戒令而聽其獄訟，察其辭。辨其獄訟，異其死刑之罪而要之，三旬而職聽于朝。司寇聽之，斷其獄，弊其訟于朝。羣士司刑皆在，各麗其灋，以議獄訟。獄訟成，士師受中；協日刑殺，各就其縣肆之三日。若欲免之，則王命六卿會其期。若邦有大役，聚衆庶，則各掌其縣之禁令。若大夫有邦事，則為之前驅而辟，其喪，亦如之。凡野有大事，則戮其犯命者。</p>
                <p>方士：</p>
                <p>掌都家。聽其獄訟之辭，辨其死刑之罪而要之，三月而上獄訟于國。司寇聽其成于朝，羣士司刑皆在，各麗其灋，以議獄訟。獄訟成，士師受中，書其刑殺之成，與其聽獄訟者。凡都家大事，聚衆庶，則各掌其方之禁令。以時脩其縣灋，若歲終，則省之而誅賞焉。凡都家之士所上治，則主之。</p>
                <p>訝士：</p>
                <p>掌四方之獄訟，諭罪刑于邦國。凡四方之有治於士者造焉。四方有亂獄，則往而成之。邦有賓客，則與行人送逆之。入於國，則為之前驅而辟，野，亦如之。居館，則帥其屬而為之蹕，誅戮暴客者。客出入，則道之；有治，則贊之。凡邦之大事，聚衆庶，則讀其誓禁。</p>
                <p>朝士：</p>
                <p>掌建邦外朝之灋。左九棘，孤卿大夫位焉，羣士在其後；右九棘，公侯伯子男位焉，羣吏在其後；面三槐，三公位焉，州長衆庶在其後；左嘉石，平罷民焉；右肺石，達窮民焉。帥其屬而以鞭呼趨，且辟禁慢朝錯立族談者。凡得獲貨賄人民六畜者，委于朝，告于士，旬而舉之：大者公之，小者庶民私之。凡士之治有期日：國中一旬，郊二旬，野三旬，都三月，邦國朞。期內之治聽，期外不聽。凡有責者，有判書以治，則聽。凡民同貨財者，令以國灋行之；犯令者，刑罰之。凡屬責者，以其地傅而聽其辭。凡盜賊軍鄉邑及家人，殺之無罪。凡報仇讎者，書於士，殺之無罪。若邦凶荒、札喪、寇戎之故，則令邦國都家縣鄙慮刑貶。</p>
                <p>司民：</p>
                <p>掌登萬民之數。自生齒以上，皆書於版。辨其國中與其都鄙及其郊野，異其男女。歲登下其死生。及三年，大比，以萬民之數詔司寇。司寇及孟冬祀司民之日，獻其數于王；王拜受之，登于天府；內史、司會、冢宰貳之，以贊王治。</p>
                <p>司刑：</p>
                <p>掌五刑之灋，以麗萬民之罪，墨罪五百，劓罪五百，宮罪五百，刖罪五百，殺罪五百。若司寇斷獄弊訟，則以五刑之灋詔刑罰，而以辨罪之輕重。</p>
                <p>司刺：</p>
                <p>掌三刺三宥三赦之灋，以贊司寇聽獄訟。壹刺曰訊羣臣，再刺曰訊羣吏，三刺曰訊萬民。壹宥曰不識，再宥曰過失，三宥曰遺忘。壹赦曰幼弱，再赦曰老旄，三赦曰惷愚。以此三灋者，求民情，斷民中，而施上服下服之罪，然後刑殺。</p>
                <p>司約：</p>
                <p>掌邦國及萬民之約劑。治神之約為上，治民之約次之，治地之約次之，治功之約次之，治器之約次之，治摯之約次之。凡大約劑書於宗彝，小約劑書於丹圖。若有訟者，則珥而辟藏，其不信者服墨刑。若大亂，則六官辟藏，其不信者殺。</p>
                <p>司盟：</p>
                <p>掌盟載之灋。凡邦國有疑會同，則掌其盟約之載，及其禮儀，北面詔明神，既盟，則貳之。盟萬民之犯命者，詛其不信者，亦如之。凡民之有約劑者，其貳在司盟；有獄訟者，則使之盟詛。凡盟詛，各以其地域之衆庶，共其牲而致焉；既盟，則為司盟共祈酒脯。</p>
                <p>職金：</p>
                <p>掌凡金玉錫石丹青之戒令。受其入征者，辨其物之媺惡與其數量，楬而璽之。入其金錫于為兵器之府，入其玉石丹青于守藏之府，入其要。掌受士之金罰貨罰，入于司兵。旅于上帝，則共其金版，饗諸侯，亦如之。凡國有大故而用金石，則掌其令。</p>
                <p>司厲：</p>
                <p>掌盜賊之任器貨賄。辨其物，皆有數量，賈而楬之，入于司兵。其奴，男子入于罪隸，女子入于舂槀。凡有爵者，與七十者，與未齔者，皆不為奴。</p>
                <p>犬人：</p>
                <p>掌犬牲。凡祭祀，共犬牲，用牷物，伏瘞，亦如之。凡幾珥沈辜，用駹可也。凡相犬牽犬者屬焉，掌其政治。</p>
                <p>司圜：</p>
                <p>掌收教罷民。凡害人者，弗使冠飾，而加明刑焉，任之以事而收教之。能改者，上罪三年而舍，中罪二年而舍，下罪一年而舍。其不能改而出圜土者，殺；雖出，三年不齒。凡圜土之刑人也，不虧體；其罰人也，不虧財。</p>
                <p>掌囚：</p>
                <p>掌守盜賊。凡囚者，上罪梏拲而桎，中罪桎梏，下罪梏，王之同族拲，有爵者桎，以待弊罪。及刑殺，告刑于王，奉而適朝士；加明梏以適士，而刑殺之。凡有爵者與王之同族，奉而適甸師氏，以待刑殺。</p>
                <p>掌戮：</p>
                <p>掌斬殺賊諜而搏之。凡殺其親者，焚之；殺王之親者，辜之。凡殺人者，踣諸市，肆之三日。刑盜于市。凡罪之麗於灋者，亦如之。唯王之同族與有爵者，殺之于甸師氏。凡軍旅、田役，斬殺刑戮亦如之。墨者使守門，劓者使守關，宮者使守內，刖者使守囿，髡者使守積。</p>
                <p>司隸：</p>
                <p>掌五隸之灋，辨其物而掌其政令。帥其民而搏盜賊，役國中之辱事，為百官積任器，凡囚執人之事。邦有祭祀、賓客、喪紀之事，則役其煩辱之事。掌帥四翟之隸，使之皆服其邦之服，執其邦之兵，守王宮與野舍之厲禁。</p>
                <p>罪隸：</p>
                <p>掌役百官府與凡有守者，掌使令之小事。凡封國若家，牛助為牽徬。其守王宮與其厲禁者，如蠻隸之事。</p>
                <p>蠻隸：</p>
                <p>掌役校人養馬。其在王宮者，執其國之兵以守王宮；在野外，則守厲禁。</p>
                <p>閩隸：</p>
                <p>掌役畜養鳥，而阜蕃教擾之。掌子則取隸焉。</p>
                <p>夷隸：</p>
                <p>掌役牧人養牛馬，與鳥言。其守王宮者，與其守厲禁者，如蠻隸之事。</p>
                <p>貉隸：</p>
                <p>掌役服不氏而養獸，而教擾之。掌與獸言。其守王宮者，與其守厲禁者，如蠻隸之事。</p>
                <p>布憲：</p>
                <p>掌憲邦之刑禁。正月之吉，執旌節以宣布于四方；而憲邦之刑禁，以詰四方邦國及其都鄙，達于四海。凡邦之大事，合衆庶，則以刑禁號令。</p>
                <p>禁殺戮：</p>
                <p>掌司斬殺戮者，凡傷人見血而不以告者，攘獄者，遏訟者，以告而誅之。</p>
                <p>禁暴氏：</p>
                <p>掌禁庶民之亂暴力正者，撟誣犯禁者，作言語而不信者，以告而誅之。凡國聚衆庶，則戮其犯禁者以徇。凡奚隸聚而出入者，則司牧之，戮其犯禁者。</p>
                <p>野廬氏：</p>
                <p>掌達國道路，至于四畿；比國郊及野之道路宿息井樹。若有賓客，則令守涂地之人聚<img src="../../imgs/23754.gif" alt="木橐">之，有相翔者，誅之。凡道路之舟車轚互者，敘而行之。凡有節者及有爵者至，則為之辟。禁野之橫行徑踰者。凡國之大事，比脩除道路者。掌凡道禁。邦之大師，則令埽道路，且以幾禁行作不時者、不物者。</p>
                <p>蜡氏：</p>
                <p>掌除骴。凡國之大祭祀，令州里除不蠲，禁刑者、任人及凶服者，以及郊野；大師、大賓客，亦如之。若有死於道路者，則令埋而置楬焉，書其日月焉，縣其衣服任器于有地之官，以待其人。掌凡國之骴禁。</p>
                <p>雍氏：</p>
                <p>掌溝瀆澮池之禁，凡害於國稼者。春令為阱擭溝瀆之利於民者，秋令塞阱杜擭。禁山之為苑澤之沈者。</p>
                <p>萍氏：</p>
                <p>掌國之水禁。幾酒，謹酒。禁川游者。</p>
                <p>司寤氏：</p>
                <p>掌夜時。以星分夜，以詔夜士夜禁。禦晨行者，禁宵行者、夜遊者。</p>
                <p>司烜氏：</p>
                <p>掌以夫遂取明火於日，以鑒取明水於月，以共祭祀之明齍明燭，共明水。凡邦之大事，共墳燭庭燎。中春，以木鐸脩火禁于國中。軍旅，脩火禁。邦若屋誅，則為明竁焉。</p>
                <p>條狼氏：</p>
                <p>掌執鞭以趨辟。王出入，則八人夾道，公則六人，侯伯則四人，子男則二人。凡誓，執鞭以趨於前，且命之。誓僕右曰殺，誓馭曰車轘，誓大夫曰敢不關鞭五百，誓師曰三百，誓邦之大史曰殺，誓小史曰墨。</p>
                <p>脩閭氏：</p>
                <p>掌比國中宿互𣝔者與其國粥，而比其追胥者而賞罰之。禁徑踰者，與以兵革趨行者，與馳騁於國中者。邦有故，則令守其閭互，唯執節者不幾。</p>
                <p>冥氏：</p>
                <p>掌設弧張。為阱擭以攻猛獸，以靈鼓敺之。若得其獸，則獻其皮革齒須備。</p>
                <p>庶氏：</p>
                <p>掌除毒蠱，以攻說禬之，嘉草攻之。凡敺蠱，則令之，比之。</p>
                <p>穴氏：</p>
                <p>掌攻蟄獸，各以其物火之。以時獻其珍異皮革。</p>
                <p>翨氏：</p>
                <p>掌攻猛鳥，各以其物為媒而掎之。以時獻其羽翮。</p>
                <p>柞氏：</p>
                <p>掌攻草木及林麓。夏日至，令刊陽木而火之。冬日至，令剝陰木而水之。若欲其化也，則春秋變其水火。凡攻木者，掌其政令。</p>
                <p>薙氏：</p>
                <p>掌殺草。春始生而萌之，夏日至而夷之，秋繩而芟之，冬日至而耜之。若欲其化也，則以水火變之。掌凡殺草之政令。</p>
                <p>硩蔟氏：</p>
                <p>掌覆夭鳥之巢。以方書十日之號、十有二辰之號、十有二月之號、十有二歲之號、二十有八星之號，縣其巢上，則去之。</p>
                <p>翦氏：</p>
                <p>掌除蠹物，以攻禜攻之；以莽草熏之，凡庶蠱之事。</p>
                <p>赤犮氏：</p>
                <p>掌除牆屋，以蜃炭攻之，以灰洒毒之。凡隙屋，除其貍蟲。</p>
                <p>蟈氏：</p>
                <p>掌去鼃黽，焚牡蘜。以灰洒之，則死。以其煙被之，則凡水蟲無聲。</p>
                <p>壺涿氏：</p>
                <p>掌除水蟲。以炮土之鼓敺之，以焚石投之。若欲殺其神，則以牡橭午貫象齒而沈之，則其神死，淵為陵。</p>
                <p>庭氏：</p>
                <p>掌射國中之夭鳥。若不見其鳥獸，則以救日之弓與救月之矢夜射之。若神也，則以大陰之弓與枉矢射之。</p>
                <p>銜枚氏：</p>
                <p>掌司嚻。國之大祭祀，令禁無嚻。軍旅、田役，令銜枚。禁嘂呼歎鳴於國中者、行歌哭於國中之道者。</p>
                <p>伊耆氏：</p>
                <p>掌國之大祭祀，共其杖咸。軍旅，授有爵者杖。共王之齒杖。</p>
            <p>大行人：</p>
                <p>掌大賓之禮及大客之儀，以親諸侯。春朝諸侯而圖天下之事，秋覲以比邦國之功，夏宗以陳天下之謨，冬遇以協諸侯之慮。時會以發四方之禁，殷同以施天下之政；時聘以結諸侯之好，殷覜以除邦國之慝；閒問以諭諸侯之志，歸脤以交諸侯之福，賀慶以贊諸侯之喜，致禬以補諸侯之烖。</p>
                <p>以九儀辨諸侯之命，等諸臣之爵，以同邦國之禮，而待其賓客。上公之禮：執桓圭九寸，繅藉九寸，冕服九章，建常九斿，樊纓九就，貳車九乘，介九人，禮九牢；其朝位，賓主之間九十步，立當車軹；擯者五人；廟中將幣，三享。王禮再祼而酢，饗禮九獻，食禮九舉，出入五積，三問三勞。諸侯之禮：執信圭七寸，繅藉七寸，冕服七章，建常七斿，樊纓七就，貳車七乘，介七人，禮七牢；朝位，賓主之間七十步，立當前疾；擯者四人；廟中將幣，三享。王禮壹祼而酢，饗禮七獻，食禮七舉，出入四積，再問再勞。諸伯執躬圭，其他皆如諸侯之禮。諸子執穀璧五寸，繅藉五寸，冕服五章，建常五斿，樊纓五就，貳車五乘，介五人，禮五牢；朝位，賓主之間五十步，立當車衡；擯者三人；廟中將幣，三享。王禮壹祼不酢，饗禮五獻，食禮五舉，出入三積，壹問壹勞。諸男執蒲璧，其他皆如諸子之禮。</p>
                <p>凡大國之孤，執皮帛以繼小國之君。出入三積，不問，壹勞。朝位當車前。不交擯，廟中無相。以酒禮之。其他皆眡小國之君。凡諸侯之卿，其禮各下其君二等，以下及其大夫士，皆如之。</p>
                <p>邦畿方千里。其外方五百里，謂之侯服，歲壹見，其貢祀物。又其外方五百里，謂之甸服，二歲壹見，其貢嬪物。又其外方五百里，謂之男服，三歲壹見，其貢器物。又其外方五百里，謂之采服，四歲壹見，其貢服物。又其外方五百里，謂之衛服，五歲壹見，其貢材物。又其外方五百里，謂之要服，六歲壹見，其貢貨物。九州之外，謂之蕃國，世壹見，各以其所貴寶為摯。</p>
                <p>王之所以撫邦國諸侯者，歲徧存，三歲徧覜，五歲徧省；七歲，屬象胥、諭言語、協辭命；九歲，屬瞽史、諭書名、聽聲音；十有一歲，達瑞節、同度量、成牢禮、同數器、脩灋則；十有二歲，王巡守、殷國。</p>
                <p>凡諸侯之王事，辨其位，正其等，協其禮，賓而見之。若有大喪，則詔相諸侯之禮。若有四方之大事，則受其幣，聽其辭。凡諸侯之邦交，歲相問也，殷相聘也，世相朝也。</p>
            <p>小行人：</p>
                <p>掌邦國賓客之禮籍，以待四方之使者。令諸侯春入貢，秋獻功；王親受之，各以其國之籍禮之。凡諸侯入王，則逆勞于畿。及郊勞，眡館，將幣，為承而擯。凡四方之使者，大客則擯，小客則受其幣而聽其辭。</p>
                <p>使適四方，協九儀賓客之禮。朝、覲、宗、遇、會、同，君之禮也。存、覜、省、聘、問，臣之禮也。達天下之六節：山國用虎節，土國用人節，澤國用龍節，皆以金為之。道路用旌節，門關用符節，都鄙用管節，皆以竹為之。</p>
                <p>成六瑞：王用瑱圭，公用桓圭，侯用信圭，伯用躬圭，子用穀璧，男用蒲璧。</p>
                <p>合六幣：圭以馬，璋以皮，璧以帛，琮以錦，琥以繡，璜以黼；此六物者，以和諸侯之好故。</p>
                <p>若國札喪，則令賻補之。若國凶荒，則令賙委之。若國師役，則令槁禬之。若國有福事，則令慶賀之。若國有禍烖，則令哀弔之。凡此五物者，治其事故。</p>
                <p>及其萬民之利害為一書，其禮俗政事教治刑禁之逆順為一書，其悖逆暴亂作慝猶犯令者為一書，其札喪凶荒厄貧為一書，其康樂和親安平為一書。凡此五物者，每國辨異之，以反命于王，以周知天下之故。</p>
            <p>司儀：</p>
                <p>掌九儀之賓客擯相之禮，以詔儀容辭令揖讓之節。</p><p></p><p>將合諸侯，則令為壇三成，宮旁一門。詔王儀：南鄉見諸侯，土揖庶姓，時揖異姓，天揖同姓。及其擯之，各以其禮：公于上等，侯伯于中等，子男于下等。其將幣，亦如之。其禮，亦如之。王燕，則諸侯毛。</p>
                <p>凡諸公相為賓：主國五積三問；皆三辭，拜受；皆旅擯，再勞；三辭，三揖；登，拜受，拜送。主君郊勞，交擯三辭；車逆，拜辱；三揖，三辭；拜受，車送，三還，再拜。致館，亦如之。致飱，如致積之禮。及將幣，交擯三辭；車逆，拜辱；賓車進，答拜；三揖，三讓；每門止一相，及廟，唯上相入；賓三揖三讓，登，再拜授幣；賓拜受幣，每事如初，賓亦如之。及出，車送，三請，三進，再拜；賓三還三辭，告辟。致饔餼，還圭，饗食，致贈，郊送，皆如將幣之儀。賓之拜禮，拜饔餼，拜饗食。賓繼主君，皆如主國之禮。諸侯諸伯諸子諸男之相為賓也，各以其禮相待也，如諸公之儀。</p>
                <p>諸公之臣相為國客，則三積，皆三辭拜受。及大夫郊勞，旅擯三辭，拜辱；三讓，登聽命；下拜，登受；賓使者，如初之儀；及退，拜送。致館，如初之儀。及將幣，旅擯三辭；拜逆，客辟；三揖，每門止一相，及廟，唯君相入；三讓，客登；拜，客三辟授幣，下出。每事如初之儀。及禮，私面，私獻，皆再拜稽首，君答拜；出及中門之外，問君；客再拜對，君拜，客辟而對；君問大夫，客對；君勞客，客再拜稽首，君答拜，客趨辟。致饔餼，如勞之禮。饗食，還圭，如將幣之儀。君館客，客辟，介受命；遂送，客從，拜辱于朝。明日，客拜禮賜，遂行，如入之積。凡侯伯子男之臣，以其國之爵相為客而相禮，其儀亦如之。</p>
                <p>凡四方之賓客，禮儀辭命餼牢賜獻以二等，從其爵而上下之。凡賓客，送逆同禮。凡諸侯之交，各稱其邦而為之幣，以其幣為之禮。凡行人之儀，不朝不夕，不正其主面，亦不背客。</p>
                <p>行夫：</p>
                <p>掌邦國傳遽之小事媺惡而無禮者。凡其使也，必以旌節。雖道有難，而不時必達。居於其國，則掌行人之勞辱事焉，使則介之。</p>
                <p>環人：</p>
                <p>掌送邦國之通賓客，以路節達諸四方。舍則授館，令聚𣝔；有任器，則令環之。凡門關無幾，送逆及疆。</p>
                <p>象胥：</p>
                <p>掌蠻夷閩貉戎狄之國使，掌傳王之言而諭說焉，以和親之。若以時入賓，則協其禮與其辭言傳之。凡其出入送逆之禮節幣帛辭令而賓相之。凡國之大喪，詔相國客之禮儀而正其位。凡軍旅、會同，受國客幣而賓禮之。凡作事，王之大事諸侯，次事卿，次事大夫，次事上士，下事庶子。</p>
                <p>掌客：</p>
                <p>四方賓客之牢禮餼獻飲食之等數，與其政治。王合諸侯而饗禮，則具十有二牢，庶具百物備；諸侯長十有再獻。王巡守殷國，則國君膳以牲犢，令百官百牲皆具，從者，三公眡上公之禮，卿眡侯伯之禮，大夫眡子男之禮，士眡諸侯之卿禮，庶子壹眡其大夫之禮。</p>
                <p>凡諸侯之禮：上公五積，皆眡飱牽，三問，皆脩。羣介行人宰史皆有牢。飱五牢，食四十，簠十，豆四十，鉶四十有二，壺四十，鼎簋十有二，牲三十有六，皆陳。饔餼九牢，其死牢如飱之陳。牽四牢，米百有二十筥，醯醢百有二十罋，車皆陳。車米眡生牢，牢十車，車秉有五籔；車禾眡死牢，牢十車，車三秅；芻薪倍禾：皆陳。乘禽，日九十雙，殷膳大牢；以及歸，三饗，三食，三燕；若弗酌，則以幣致之。凡介行人宰史皆有飱饔餼，以其爵等為之牢禮之陳數，唯上介有禽獻。夫人致禮：八壺，八豆，八籩，膳大牢，致饗大牢，食大牢。卿皆見以羔，膳大牢。</p>
                <p>侯伯四積，皆眡飱牽，再問，皆脩。飱四牢，食三十有二，簠八，豆三十有二，鉶二十有八，壺三十有二，鼎簋十有二，腥二十有七，皆陳。饔餼七牢，其死牢如飱之陳。牽三牢，米百筥，醯醢百罋，皆陳。米三十車，禾四十車，芻薪倍禾，皆陳。乘禽，日七十雙，殷膳大牢，三饗，再食，再燕。凡介行人宰史皆有飱饔餼，以其爵等為之禮，唯上介有禽獻。夫人致禮：八壺，八豆，八籩，膳大牢，致饔大牢。卿皆見以羔，膳特牛。</p><p></p><p>子男三積，皆眡飱牽，壹問，以脩。飱三牢，食二十有四，簠六，豆二十有四，鉶十有八，壺二十有四，鼎簋十有二，牲十有八，皆陳。饔餼五牢，其死牢如飱之陳。牽二牢，米八十筥，醯醢八十罋，皆陳。米二十車，禾三十車，芻薪倍禾，皆陳。乘禽，日五十雙，壹饗，壹食，壹燕。凡介行人宰史皆有飱饔餼，以其爵等為之禮，唯上介有禽獻。夫人致禮：六壺，六豆，六籩，膳眡致饗。親見卿，皆膳特牛。</p>
                <p>凡諸侯之卿大夫士為國客，則如其介之禮以待之。凡禮賓客，國新殺禮，凶荒殺禮，札喪殺禮，禍烖殺禮，在野在外殺禮。凡賓客死，致禮以喪用。賓客有喪，惟芻稍之受。遭主國之喪，不受饗食，受牲禮。</p>
                <p>掌訝：</p>
                <p>掌邦國之等籍以待賓客。若將有國賓客至，則戒官脩委積，與士逆賓于疆，為前驅而入。及宿，則令聚𣝔。及委，則致積。至于國，賓入館，次于舍門外，待事于客。及將幣，為前驅。至于朝，詔其位，入復；及退，亦如之。凡賓客之治，令訝訝治之。凡從者出，則使人道之。及歸，送亦如之。凡賓客，諸侯有卿訝，卿有大夫訝，大夫有士訝，士皆有訝。凡訝者，賓客至而往，詔相其事而掌其治令。</p>
                <p>掌交：</p>
                <p>掌以節與幣巡邦國之諸侯，及其萬民之所聚者，道王之德意志慮，使咸知王之好惡辟行之。使和諸侯之好，達萬民之說。掌邦國之通事而結其交好，以諭九稅之利，九禮之親，九牧之維，九禁之難，九戎之威。</p>
                <p>掌察。<span class="style11">（闕）</span></p><p>掌貨賄。<span class="style11">（闕）</span></p>
                <p>朝大夫：</p>
                <p>掌都家之國治。日朝，以聽國事故，以告其君長。國有政令，則令其朝大夫。凡都家之治於國者，必因其朝大夫，然後聽之；唯大事弗因。凡都家之治有不及者，則誅其朝大夫；在軍旅，則誅其有司。</p>
                <p>都則。<span class="style11">（闕）</span></p><p>都士。<span class="style11">（闕）</span></p><p>家士。<span class="style11">（闕）</span></p>
                <hr>
  