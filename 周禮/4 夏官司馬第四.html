
<h5>周禮</h5>　　　<span class="style11">夏官司馬第四</span>
                <hr>
                <p>惟王建國，辨方正位，體國經野，設官分職，以為民極。乃立夏官司馬，使帥其屬而掌邦政，以佐王平邦國。政官之屬： </p>
                <p>大司馬：卿一人。</p>
                <p>小司馬：中大夫二人。</p>
                <p>軍司馬：下大夫四人。</p>
                <p>輿司馬：上士八人。</p>
                <p>行司馬：中士十有六人，旅下士三十有二人。府六人，史十有六人，胥三十有二人，徒三百有二十人。</p>
                <p>凡制軍，萬有二千五百人為軍。王六軍，大國三軍，次國二軍，小國一軍。軍將皆命卿。二千有五百人為師，師帥皆中大夫。五百人為旅，旅帥皆下大夫。百人為卒，卒長皆上士。二十五人為兩，兩司馬皆中士。五人為伍，伍皆有長。一軍則二府、六史、胥十人、徒百人。</p>
                <p>司勳：上士二人，下士四人；府二人，史四人，胥二人，徒二十人。</p>
                <p>馬質：中士二人；府一人，史二人，賈四人，徒八人。</p>
                <p>量人：下士二人；府一人，史四人，徒八人。</p>
                <p>小子：下士二人；史一人，徒八人。</p>
                <p>羊人：下士二人；史一人，賈二人，徒八人。</p>
                <p>司爟：下士二人；徒六人。</p>
                <p>掌固：上士二人，下士八人；府二人，史四人，胥四人，徒四十人。</p>
                <p>司險：中士二人，下士四人；史二人，徒四十人。</p>
                <p>掌疆：中士八人；史四人，胥十有六人，徒百有六十人。</p>
                <p>候人：上士六人，下士十有二人；史六人，徒百有二十人。</p>
                <p>環人：下士六人；史二人，徒十有二人。</p>
                <p>挈壺氏：下士六人；史二人，徒十有二人。</p>
                <p>射人：下大夫二人，上士四人，下士八人；府二人，史四人，胥二人，徒二十人。</p>
                <p>服不氏：下士一人；徒四人。</p>
                <p>射鳥氏：下士一人；徒四人。</p>
                <p>羅氏：下士一人；徒八人。</p>
                <p>掌畜：下士二人；史二人，胥二人，徒二十人。</p>
                <p>司士：下大夫二人，中士六人，下士十有二人；府二人，史四人，胥四人，徒四十人。</p>
                <p>諸子：下大夫二人，中士四人；府二人，史二人，胥二人，徒二十人。</p>
                <p>司右：上士二人，下士四人；府四人，史四人，胥八人，徒八十人。</p>
                <p>虎賁氏：下大夫二人，中士十有二人；府二人，史八人，胥八十人，虎士八百人。</p>
                <p>旅賁氏：中士二人，下士十有六人；史二人，徒八人。</p>
                <p>節服氏：下士八人；徒四人。</p>
                <p>方相氏：狂夫四人。</p>
                <p>大僕：下大夫二人。</p>
                <p>小臣：上士四人。</p>
                <p>祭僕：中士六人。</p>
                <p>御僕：下士十有二人；府二人，史四人，胥二人，徒二十人。</p>
                <p>隸僕：下士二人；府一人，史二人，胥四人，徒四十人。</p>
                <p>弁師：下士二人；工四人，史二人，徒四人。</p>
                <p>司甲：下大夫二人，中士八人；府四人，史八人，胥八人，徒八十人。</p>
                <p>司兵：中士四人；府二人，史四人，胥二人，徒二十人。</p>
                <p>司戈盾：下士二人；府一人，史二人，徒四人。</p>
                <p>司弓矢：下大夫二人，中士八人；府四人，史八人，胥八人，徒八十人。</p>
                <p>繕人：上士二人，下士四人；府一人，史二人，胥二人，徒二十人。</p>
                <p>槀人：中士四人；府二人，史四人，胥二人，徒二十人。</p>
                <p>戎右：中大夫二人，上士二人。</p>
                <p>齊右：下大夫二人。</p>
                <p>道右：上士二人。</p>
                <p>大馭：中大夫二人。</p>
                <p>戎僕：中大夫二人。</p>
                <p>齊僕：下大夫二人。</p>
                <p>道僕：上士十有二人。</p>
                <p>田僕：上士十有二人。</p>
                <p>馭夫：中士二十人，下士四十人。</p>
                <p>校人：中大夫二人，上士四人，下士十有六人；府四人，史八人，胥八人，徒八十人。</p>
                <p>趣馬：下士皁一人；徒四人。</p>
                <p>巫馬：下士二人；醫四人，府一人，史二人，賈二人，徒二十人。</p>
                <p>牧師：下士四人；胥四人，徒四十人。</p>
                <p>廋人：下士閑二人；史二人，徒二十人。</p>
                <p>圉師：乘一人，徒二人。</p>
                <p>圉人：良馬匹一人，駑馬麗一人。</p>
                <p>職方氏：中大夫四人，下大夫八人，中士十有六人；府四人，史十有六人，胥十有六人，徒百有六十人。</p>
                <p>土方氏：上士五人，下士十人；府二人，史五人，胥五人，徒五十人。</p>
                <p>懷方氏：中士八人；府四人，史四人，胥四人，徒四十人。</p>
                <p>合方氏：中士八人；府四人，史四人，胥四人，徒四十人。</p>
                <p>訓方氏：中士四人；府四人，史四人，胥四人，徒四十人。</p>
                <p>形方氏：中士四人；府四人，史四人，胥四人，徒四十人。</p>
                <p>山師：中士二人，下士四人；府二人，史四人，胥四人，徒四十人。</p>
                <p>川師：中士二人，下士四人；府二人，史四人，胥四人，徒四十人。</p>
                <p>邍師：中士四人，下士八人；府四人，史八人，胥八人，徒八十人。</p>
                <p>匡人：中士四人；史四人，徒八人。</p>
                <p>撢人：中士四人；史四人，徒八人。</p>
                <p>都司馬：每都上士二人，中士四人，下士八人；府二人，史八人，胥八人，徒八十人。</p>
                <p>家司馬：各使其臣，以正於公司馬。</p>
            <p>　　　　大司馬之職：</p>
                <p>掌建邦國之九灋，以佐王平邦國：制畿封國，以正邦國；設儀辨位，以等邦國；進賢興功，以作邦國；建牧立監，以維邦國；制軍詰禁，以糾邦國；施貢分職，以任邦國；簡稽鄉民，以用邦國；均守平則，以安邦國；比小事大，以和邦國。</p>
                <p>以九伐之灋正邦國：馮弱犯寡，則眚之；賊賢害民，則伐之；暴內陵外，則壇之；野荒民散，則削之；負固不服，則侵之；賊殺其親，則正之；放弒其君，則殘之；犯令陵政，則杜之；外內亂，鳥獸行，則滅之。</p>
                <p>正月之吉，始和，布政于邦國都鄙，乃縣政象之灋于象魏，使萬民觀政象，挾日而斂之。</p>
                <p>乃以九畿之籍，施邦國之政職。方千里曰國畿，其外方五百里曰侯畿，又其外方五百里曰甸畿，又其外方五百里曰男畿，又其外方五百里曰采畿，又其外方五百里曰衛畿，又其外方五百里曰蠻畿，又其外方五百里曰夷畿，又其外方五百里曰鎮畿，又其外方五百里曰蕃畿。</p>
                <p>凡令賦，以地與民制之。上地，食者參之二，其民可用者家三人。中地，食者半，其民可用者二家五人。下地，食者參之一，其民可用者家二人。</p>
                <p>中春，教振旅，司馬以旗致民，平列陳，如戰之陳。辨鼓鐸鐲鐃之用：王執路鼓，諸侯執賁鼓，軍將執晉鼓，師帥執提，旅帥執鼙，卒長執鐃，兩司馬執鐸，公司馬執鐲。以教坐作、進退、疾徐、疏數之節。遂以蒐田，有司表貉，誓民；鼓，遂圍禁；火弊，獻禽以祭社。</p>
                <p>中夏，教茇舍，如振旅之陳。羣吏撰車徒，讀書契，辨號名之用，帥以門名，縣鄙各以其名，家以號名，鄉以州名，野以邑名，百官各象其事，以辨軍之夜事。其他皆如振旅。遂以苗田，如蒐之灋，車弊，獻禽以享礿。</p>
                <p>中秋，教治兵，如振旅之陳。辨旗物之用：王載大常，諸侯載旂，軍吏載旗，師都載旜，鄉遂載物，郊野載旐，百官載旟，各書其事與其號焉。其他皆如振旅。遂以獮田，如蒐田之灋，羅弊，致禽以祀祊。</p>
                <p>中冬，教大閱。前期，羣吏戒衆庶，脩戰灋。虞人萊所田之野，為表，百步則一，為三表，又五十步為一表。田之日，司馬建旗于後表之中，羣吏以旗物鼓鐸鐲鐃，各帥其民而致。質明，弊旗，誅後至者；乃陳車徒，如戰之陳，皆坐。羣吏聽誓于陳前，斬牲以左右徇陳曰：「不用命者斬之！」中軍以鼙令鼓，鼓人皆三鼓，司馬振鐸，羣吏作旗，車徒皆作。鼓行，鳴鐲，車徒皆行，及表乃止。二鼓，摝鐸，羣吏弊旗，車徒皆坐。又三鼓，振鐸，作旗，車徒皆作。鼓進，鳴鐲，車驟徒趨，及表乃止，坐作如初。乃鼓，車馳徒走，及表乃止。鼓戒三闋，車三發，徒三刺。乃鼓退，鳴鐃，且却，及表乃止，坐作如初。遂以狩田，以旌為左右和之門，羣吏各帥其車徒，以敘和出，左右陳車徒，有司平之；旗居卒間以分地，前後有屯百步，有司巡其前後，險野人為主，易野車為主。既陳，乃設驅逆之車，有司表貉于陳前。中軍以鼙令鼓，鼓人皆三鼓，羣司馬振鐸，車徒皆作。遂鼓行，徒銜枚而進。大獸公之，小禽私之，獲者取左耳。及所弊，鼓皆駴，車徒皆譟。徒乃弊，致禽饁獸于郊；入，獻禽以享烝。</p>
                <p>及師，大合軍，以行禁令，以救無辜、伐有罪。若大師，則掌其戒令，涖大卜，帥執事涖釁主及軍器。及致，建大常，比軍衆，誅後至者。及戰，巡陳，眡事而賞罰。若師有功，則左執律，右秉鉞，以先愷樂獻于社。若師不功，則厭而奉主車。王弔勞士庶子，則相。</p>
                <p>大役，與慮事，屬其植，受其要，以待攷而賞誅。大會同，則帥士庶子，而掌其政令。若大射，則合諸侯之六耦。大祭祀、饗食，羞牲魚，授其祭。大喪，平士大夫。喪祭，奉詔馬牲。</p>
                <p>　　　　小司馬之職：</p>
                <p>掌<span class="style11">（闕文）</span>。凡小祭祀、會同、饗射、師田、喪紀，掌其事，如大司馬之灋。</p>
                <p>　　　　軍司馬。<span class="style11">（闕）</span><br>
                  　　　　
                  輿司馬。<span class="style11">（闕）</span><br>　　　　
                  行司馬。<span class="style11">（闕）</span></p>
                <p>　　　　司勳：</p>
                <p>掌六鄉賞地之灋，以等其功。王功曰勳，國功曰功，民功曰庸，事功曰勞，治功曰力，戰功曰多。凡有功者，銘書於王之大常，祭於大烝，司勳詔之。大功，司勳藏其貳。掌賞地之政令，凡賞無常，輕重眡功。凡頒賞地，參之一食，唯加田無國正。</p>
                <p>　　　　馬質：</p>
                <p>掌質馬。馬量三物，一曰戎馬，二曰田馬，三曰駑馬，皆有物賈。綱惡馬。凡受馬於有司者，書其齒毛與其賈。馬死，則旬之內更，旬之外，入馬耳，以其物更，其外否。馬及行，則以任齊其行。若有馬訟，則聽之。禁原蠶者。</p>
                <p>　　　　量人：</p>
                <p>掌建國之灋，以分國為九州。營國城郭，營后宮，量市朝道巷門渠，造都邑，亦如之。營軍之壘舍，量其市朝州涂軍社之所里。邦國之地與天下之涂數，皆書而藏之。凡祭祀、饗賓，制其從獻脯燔之數量。掌喪祭奠竁之俎實。凡宰祭，與鬱人受斝歷而皆飲之。</p>
                <p>　　　　小子：</p>
                <p>掌祭祀羞羊肆羊殽肉豆，而掌珥于社稷，祈于五祀。凡沈辜侯禳，飾其牲。釁邦器及軍器。凡師田，斬牲以左右徇陳。祭祀，贊羞，受徹焉。</p>
                <p>　　　　羊人：</p>
                <p>掌羊牲。凡祭祀，飾羔。祭祀，割羊牲，登其首。凡祈珥，共其羊牲；賓客，共其灋羊。凡沈辜侯禳釁積，共其羊牲。若牧人無牲，則受布于司馬，使其賈買牲而共之。</p>
                <p>　　　　司爟：</p>
                <p>掌行火之政令，四時變國火以救時疾。季春出火，民咸從之；季秋內火，民亦如之。時則施火令。凡祭祀，則祭爟。凡國失火，野焚萊，則有刑罰焉。</p>
                <p>　　　　掌固：</p>
                <p>掌脩城郭溝池樹渠之固，頒其士庶子及其衆庶之守；設其飾器；分其財用，均其稍食。任其萬民，用其材器。凡守者受灋焉，以通守政。有移甲，與其役，財用唯是得通；與國有司帥之，以贊其不足者。晝三巡之，夜亦如之。夜三鼜以號戒。若造都邑則治其固與其守灋。凡國都之竟有溝樹之固，郊亦如之。民皆有職焉。若有山川，則因之。</p>
                <p>　　　　司險：</p>
                <p>掌九州之圖，以周知其山林川澤之阻，而達其道路。設國之五溝五涂，而樹之林以為阻固，皆有守禁，而達其道路。國有故，則藩塞阻路而止行者，以其屬守之，唯有節者達之。</p>
                <p>　　　　掌疆：<span class="style11">（闕）</span></p>
                <p>　　　　候人：</p>
                <p>各掌其方之道治與其禁令，以設候人。若有方治，則帥而致于朝；及歸，送之于竟。</p>
                <p>　　　　環人：</p>
                <p>掌致師，察軍慝，環四方之故。巡邦國，搏諜賊。訟敵國，揚軍旅，降圍邑。</p>
                <p>　　　　挈壺氏：</p>
                <p>掌挈壺以令軍井，挈轡以令舍，挈畚以令糧。凡軍事，縣壺以序聚𣝔。凡喪，縣壺以代哭者。皆以水火守之，分以日夜。及冬，則以火爨鼎水而沸之，而沃之。</p>
            <p>　　　　射人：</p>
                <p>掌國之三公孤卿大夫之位，三公北面，孤東面，卿大夫西面。其摯：三公執璧，孤執皮帛，卿執羔，大夫厄。諸侯在朝，則皆北面，詔相其灋。若有國事，則掌其戒令，詔相其事。掌其治達。</p>
                <p>以射灋治射儀：王以六耦，射三侯，三獲，三容，樂以騶虞，九節五正；諸侯以四耦，射二侯，二獲，二容，樂以貍首，七節三正；孤卿大夫以三耦，射一侯，一獲，一容，樂以采蘋，五節二正；士以三耦，射豻侯，一獲，一容，樂以采蘩，五節二正。若王大射，則以貍步張三侯。王射，則令去侯，立于後；以矢行告；卒，令取矢。祭侯，則為位。與大史數射中。佐司馬治射正。祭祀，則贊射牲，相孤卿大夫之灋儀。會同、朝覲，作大夫介，凡有爵者。大師，令有爵者乘王之倅車。有大賓客，則作卿大夫從，戒大史及大夫介。大喪，與僕人遷尸，作卿大夫掌事，比其廬，不敬者，苛罰之。</p>
                <p>　　　　服不氏：</p>
                <p>掌養猛獸而教擾之。凡祭祀，共猛獸。賓客之事則抗皮。射則贊張侯，以旌居乏而待獲。</p>
                <p>　　　　射鳥氏：</p>
                <p>掌射鳥。祭祀，以弓矢敺烏鳶；凡賓客、會同、軍旅，亦如之。射則取矢；矢在侯高，則以并夾取之。</p>
                <p>　　　　羅氏：</p>
                <p>掌羅烏鳥。蜡則作羅襦。中春，羅春鳥，獻鳩以養國老，行羽物。</p>
                <p>　　　　掌畜：</p>
                <p>掌養鳥而阜蕃教擾之。祭祀，共卵鳥。歲時，貢鳥物，共膳獻之鳥。</p>
            <p>　　　　司士：</p>
                <p>掌羣臣之版，以治其政令。歲登下其損益之數，辨其年歲與其貴賤，周知邦國都家縣鄙之數，卿大夫士庶子之數，以詔王治。以德詔爵，以功詔祿，以能詔事，以久奠食，唯賜無常。正朝儀之位，辨其貴賤之等。王南鄉，三公北面東上，孤東面北上，卿大夫西面北上；王族故士虎士在路門之右，南面東上；大僕大右大僕從者在路門之左，南面西上。</p>
                <p>司士擯：孤卿，特揖；大夫，以其等旅揖；士，旁三揖；王還，揖門左，揖門右；大僕前。王入，內朝皆退。</p>
                <p>掌國中之士治，凡其戒令。掌擯士者，膳其摯。凡祭祀，掌士之戒令，詔相其灋事；及賜爵，呼昭穆而進之。帥其屬而割牲，羞俎豆。凡會同，作士從，賓客，亦如之。作士適四方使，為介。大喪，作士掌事，作六軍之士執披；凡士之有守者，令哭，無去守。國有故，則致士而頒其守。凡邦國，三歲則稽士任而進退其爵祿。</p>
                <p>　　　　諸子：</p>
                <p>掌國子之倅，掌其戒令與其教治，辨其等，正其位，國有大事，則帥國子而致於大子，唯所用之。若有兵甲之事，則授之車甲，合其卒伍，置其有司，以軍灋治之。司馬弗正。凡國正，弗及。大祭祀，正六牲之體。凡樂事，正舞位，授舞器。大喪，正羣子之服位。會同、賓客，作羣子從。凡國之政事，國子存游倅，使之脩德學道，春合諸學，秋合諸射，以攷其藝而進退之。</p>
                <p>　　　　司右：</p>
                <p>掌羣右之政令。凡軍旅、會同，合其車之卒伍，而比其乘，屬其右。凡國之勇力之士能用五兵者，屬焉，掌其政令。</p>
                <p>　　　　虎賁氏：</p>
                <p>掌先後王而趨以卒伍。軍旅、會同，亦如之。舍，則守王閑。王在國，則守王宮。國有大故，則守王門；大喪，亦如之，及葬，從遣車而哭。適四方使，則從士大夫。若道路不通，有徵事，則奉書以使於四方。</p>
                <p>　　　　旅賁氏：</p>
                <p>掌執戈盾，夾王車而趨，左八人，右八人。車止，則持輪。凡祭祀、會同、賓客，則服而趨。喪紀，則衰葛，執戈盾。軍旅，則介而趨。</p>
                <p>　　　　節服氏：</p>
                <p>掌祭祀朝覲。袞冕六人，維王之太常。諸侯則四人，其服亦如之。郊祀，裘冕二人，執戈，送逆尸，從車。</p>
                <p>　　　　方相氏：</p>
                <p>掌蒙熊皮，黃金四目，玄衣朱裳，執戈揚盾，帥百隸而時難，以索室敺疫。大喪，先匶；及墓，入壙，以戈擊四隅，敺方良。</p>
                <p>　　　　大僕：</p>
                <p>掌正王之服位，出入王之大命。掌諸侯之復逆。王眡朝，則前正位而退，入，亦如之。建路鼓于大寢之門外，而掌其政，以待達窮者與遽令；聞鼓聲，則速逆御僕與御庶子。祭祀、賓客、喪紀，正王之服位，詔灋儀，贊王牲事。王出入，則自左馭而前驅。凡軍旅、田役，贊王鼓；救日月，亦如之。大喪，始崩，戒鼓，傳達于四方，窆，亦如之。縣喪首服之灋于宮門。掌三公孤卿之弔勞。王燕飲，則相其灋。王射，則贊弓矢。王眡燕朝，則正位，掌擯相。王不眡朝，則辭于三公及孤卿。</p>
                <p>　　　　小臣：<br>
                    　 
                    <br>
                    掌王之小命，詔相王之小灋儀。掌三公及孤卿之復逆，正王之燕服位。王之燕出入，則前驅。大祭祀、朝覲，沃王盥。小祭祀、賓客、饗食、賓射，掌事如大僕之灋。掌士大夫之弔勞。凡大事，佐大僕。</p>
                <p>　　　　祭僕：</p>
                <p>掌受命于王以眡祭祀，而警戒祭祀有司，糾百官之戒具。既祭，帥羣有司而反命；以王命勞之，誅其不敬者。大喪，復于小廟。凡祭祀，王之所不與，則賜之禽，都家亦如之。凡祭祀致福者，展而受之。</p>
                <p>　　　　御僕：</p>
                <p>掌羣吏之逆，及庶民之復，與其弔勞。大祭祀，相盥而登。大喪，持翣。掌王之燕令，以序守路鼓。</p>
                <p>　　　　隸僕：</p>
                <p>掌五寢之埽除糞洒之事。祭祀，脩寢。王行，洗乘石。掌蹕宮中之事。大喪，復于小寢大寢。</p>
                <p>　　　　弁師：</p>
                <p>掌王之五冕，皆玄冕朱裏延紐、五采繅十有二就；皆五采玉十有二，玉笄朱紘。諸公之繅斿九就，瑉玉三采，其餘如王之事；繅斿皆就，玉瑱玉笄。王之皮弁，會五采玉璂，象邸玉笄。王之弁絰，弁而加環絰。諸侯及孤卿大夫之冕、韋弁、皮弁、弁絰，各以其等為之，而掌其禁令。</p>
                <p>　　　　司甲。<span class="style11">（闕）</span></p>
                <p>　　　　司兵：</p>
                <p>掌五兵五盾，各辨其物與其等，以待軍事。及授兵，從司馬之灋以頒之。及其受兵輸，亦如之。及其用兵，亦如之。祭祀，授舞者兵。大喪，廞五兵。軍事，建車之五兵，會同，亦如之。</p>
                <p>　　　　司戈盾：</p>
                <p>掌戈盾之物而頒之。祭祀，授旅賁殳、故士戈盾；授舞者兵，亦如之。軍旅、會同，授貳車戈盾，建乘車之戈盾，授旅賁及虎士戈盾。及舍，設藩盾，行則斂之。</p>
                <p>　　　　司弓矢：</p>
                <p>掌六弓四弩八矢之灋，辨其名物，而掌其守藏與其出入。中春獻弓弩，中秋獻矢箙。及其頒之：王弓、弧弓，以授射甲革椹質者；夾弓、庾弓，以授射豻侯鳥獸者；唐弓、大弓，以授學射者、使者、勞者。其矢箙皆從其弓。凡弩，夾庾利攻守，唐大利車戰野戰。凡矢，枉矢、絜矢利火射，用諸守城車戰；殺矢、鍭矢用諸近射田獵；矰矢、茀矢用諸弋射；恒矢、庳矢用諸散射。天子之弓合九而成規，諸侯合七而成規，大夫合五而成規，士合三而成規；句者謂之弊弓。凡祭祀，共射牲之弓矢。澤，共射椹質之弓矢。大射、燕射，共弓矢如數，并夾。大喪，共明弓矢。凡師役、會同，頒弓弩，各以其物從，授兵甲之儀。田弋，充籠箙矢，共矰矢。凡亡矢者，弗用則更。</p>
                <p>　　　　繕人：</p>
                <p>掌王之用弓弩矢箙矰弋抉拾，掌詔王射，贊王弓矢之事。凡乘車，充其籠箙，載其弓弩。既射，則斂之，無會計。</p>
                <p>　　　　槀人：</p>
                <p>掌受財于職金，以齎其工。弓六物，為三等，弩四物，亦如之。矢八物，皆三等，箙亦如之。春獻素，秋獻成。書其等以饗工。乘其事，試其弓弩，以下上其食而誅賞。乃入功于司弓矢及繕人。凡齎財與其出入，皆在槀人，以待會而攷之，亡者闕之。</p>
                <p>　　　　戎右：</p>
                <p>掌戎車之兵革使，詔贊王鼓，傳王命于陳中。會同，充革車。盟，則以玉敦辟盟，遂役之。贊牛耳、桃茢。</p>
                <p>　　　　齊右：</p>
                <p>掌祭祀、會同、賓客前齊車，王乘則持馬，行則陪乘。凡有牲事，則前馬。</p>
                <p>　　　　道右：</p>
                <p>掌前道車。王出入，則持馬陪乘，如齊車之儀。自車上諭命于從車，詔王之車儀。王式，則下，前馬；王下，則以蓋從。</p>
                <p>　　　　大馭：</p>
                <p>掌馭玉路以祀。及犯軷，王自左馭；馭下祝，登受轡，犯軷，遂驅之。及祭，酌僕；僕左執轡，右祭兩軹，祭軓，乃飲。凡馭路，行以肆夏，趨於采薺。凡馭路儀，以鸞和為節。</p>
                <p>　　　　戎僕：</p>
                <p>掌馭戎車。掌王倅車之政，正其服。犯軷，如玉路之儀。凡巡守及兵車之會，亦如之。掌凡戎車之儀。</p>
                <p>　　　　齊僕：</p>
                <p>掌馭金路以賓。朝覲、宗遇、饗食，皆乘金路，其灋儀，各以其等為車送逆之節。</p>
                <p>　　　　道僕：</p>
                <p>掌馭象路以朝夕燕出入，其灋儀如齊車。掌貳車之政令。</p>
                <p>　　　　田僕：</p>
                <p>掌馭田路，以田以鄙。掌佐車之政，設驅逆之車。令獲者植旌，及獻，比禽。凡田，王提馬而走，諸侯晉，大夫馳。</p>
                <p>　　　　馭夫：</p>
                <p>掌馭貳車從車使車，分公馬而駕治之。</p>
                <p>　　　　校人：</p>
                <p>掌王馬之政。辨六馬之屬，種馬一物，戎馬一物，齊馬一物，道馬一物，田馬一物，駑馬一物。</p>
                <p>凡頒良馬而養乘之：乘馬一師四圉，三乘為皁，皁一趣馬；三皁為繫，繫一馭夫；六繫為廄，廄一僕夫；六廄成校，校有左右。駑馬三良馬之數；麗馬一圉，八麗一師；八師一趣馬，八趣馬一馭夫。</p>
                <p>天子十有二閑，馬六種；邦國六閑，馬四種；家四閑，馬二種。</p>
                <p>凡馬，特居四之一。春祭馬祖，執駒；夏祭先牧，頒馬，攻特；秋祭馬社，臧僕；冬祭馬步，獻馬，講馭夫。</p>
                <p>凡大祭祀、朝覲、會同，毛馬而頒之。飾幣馬，執扑而從之。凡賓客，受其幣馬。大喪，飾遣車之馬；及葬，埋之。田獵，則帥驅逆之車。凡將事于四海山川，則飾黃駒。凡國之使者，共其幣馬。凡軍事，物馬而頒之。等馭夫之祿、宮中之稍食。</p>
                <p>　　　　趣馬：</p>
                <p>掌贊正良馬，而齊其飲食，簡其六節。掌駕說之頒。辨四時之居治，以聽馭夫。</p>
                <p>　　　　巫馬：</p>
                <p>掌養疾馬而乘治之，相醫而藥攻馬疾，受財于校人。馬死，則使其賈粥之，入其布于校人。</p>
                <p>　　　　牧師：</p>
                <p>掌牧地，皆有厲禁而頒之。孟春，焚牧；中春，通淫；掌其政令。凡田事，贊焚萊。</p>
                <p>　　　　廋人：</p>
                <p>掌十有二閑之政教，以阜馬，佚特，教駣，攻駒，及祭馬祖、祭閑之先牧，及執駒，散馬耳，圉馬。正校人員選。馬八尺以上為龍，七尺以上為騋，六尺以上為馬。</p>
                <p>　　　　圉師：</p>
                <p>掌教圉人養馬。春除蓐，釁廄，始牧；夏庌馬；冬獻馬。射則充椹質，茨墻則翦闔。</p>
                <p>　　　　圉人：</p>
                <p>掌養馬芻牧之事，以役圉師。凡賓客、喪紀，牽馬而入陳。廞馬，亦如之。</p>
            <p>　　　　職方氏：</p>
                <p>掌天下之圖，以掌天下之地。辨其邦國、都鄙、四夷、八蠻、七閩、九貉、五戎、六狄之人民，與其財用、九穀、六畜之數要，周知其利害。</p>
                <p>乃辨九州之國，使同貫利：東南曰揚州，其山鎮曰會稽，其澤藪曰具區，其川三江，其浸五湖，其利金錫竹箭，其民二男五女，其畜宜鳥獸，其穀宜稻。正南曰荊州，其山鎮曰衡山，其澤藪曰雲瞢，其川江漢，其浸潁湛，其利丹銀齒革，其民一男二女，其畜宜鳥獸，其穀宜稻。河南曰豫州，其山鎮曰華山，其澤藪曰圃田，其川熒雒，其浸波溠，其利林漆絲枲，其民二男三女，其畜宜六擾，其穀宜五種。正東曰青州，其山鎮曰沂山，其澤藪曰望諸，其川淮泗，其浸沂沐，其利蒲魚，其民二男二女，其畜宜雞狗，其穀宜稻麥。河東曰兗州，其山鎮曰岱山，其澤藪曰大野，其川河泲，其浸廬維，其利蒲魚，其民二男三女，其畜宜六擾，其穀宜四種。正西曰雍州，其山鎮曰嶽山，其澤藪曰弦蒲，其川涇汭，其浸渭洛，其利玉石，其民三男二女，其畜宜牛馬，其穀宜黍稷。東北曰幽州，其山鎮曰醫無閭，其澤藪曰貕養，其川河泲，其浸菑時，其利魚鹽，其民一男三女，其畜宜四擾，其穀宜三種。河內曰冀州，其山鎮曰霍山，其澤藪曰楊紆，其川漳，其浸汾潞，其利松柏，其民五男三女，其畜宜牛羊，其穀宜黍稷。正北曰并州，其山鎮曰恒山，其澤藪曰昭餘祁，其川虖池嘔夷，其浸淶易，其利布帛，其民二男三女，其畜宜五擾，其穀宜五種。</p>
                <p>乃辨九服之邦國，方千里曰王畿，其外方五百里曰侯服，又其外方五百里曰甸服，又其外方五百里曰男服，又其外方五百里曰采服，又其外方五百里曰衛服，又其外方五百里曰蠻服，又其外方五百里曰夷服，又其外方五百里曰鎮服，又其外方五百里曰藩服。</p>
                <p>凡邦國千里，封公以方五百里，則四公；方四百里，則六侯；方三百里，則七伯；方二百里，則二十五子；方百里，則百男。以周知天下。凡邦國，小大相，維。王設其牧，制其職，各以其所能；制其貢，各以其所有。王將巡守，則戒于四方曰：「各脩平乃守，攷乃職事，無敢不敬戒，國有大刑！」及王之所行，先道，帥其屬而巡戒令。王殷國，亦如之。</p>
                <p>　　　　土方氏：</p>
                <p>掌土圭之灋以致日景，以土地相宅而建邦國都鄙。以辨土宜土化之灋而授任地者。王巡守，則樹王舍。</p>
                <p>　　　　懷方氏：</p>
                <p>掌來遠方之民，致方貢，致遠物，而送逆之，達之以節。治其委積館舍飲食。</p>
                <p>　　　　合方氏：</p>
                <p>掌達天下之道路，通其財利，同其數器，壹其度量，除其怨惡，同其好善。</p>
                <p>　　　　訓方氏：</p>
                <p>掌道四方之政事，與其上下之志，誦四方之傳道。正歲，則布而訓四方，而觀新物。</p>
                <p>　　　　形方氏：</p>
                <p>掌制邦國之地域，而正其封疆，無有華離之地。使小國事大國，大國比小國。</p>
                <p>　　　　山師：</p>
                <p>掌山林之名，辨其物與其利害，而頒之于邦國，使致其珍異之物。</p>
                <p>　　　　川師：</p>
                <p>掌川澤之名，辨其物與其利害，而頒之于邦國，使致其珍異之物。</p>
                <p>　　　　邍師：</p>
                <p>掌四方之地名，辨其兵陵墳衍邍隰之名，物之可以封邑者。</p>
                <p>　　　　匡人：</p>
                <p>掌達灋則，匡邦國，而觀其慝，使無敢反側，以聽王命。</p>
                <p>　　　　撢人：</p>
                <p>掌誦王志，道國之政事，以巡天下邦國而語之；使萬民和說而正王面。</p>
                <p>　　　　都司馬：掌都之士庶子及其衆庶車馬兵甲之戒令。以國灋掌其政學，以聽國司馬。家司馬，亦如之。</p>
                <hr>
  