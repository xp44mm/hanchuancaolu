
<h5>爾雅</h5>　　　<span class="style11">釋山第十一</span>
    <hr>
  <p>河南華，河西嶽，河東岱，河北恒，江南衡。</p><p>山三襲，陟。</p><p>再成，英。</p><p>一成，坯。</p><p>山大而高，崧。</p><p>山小而高，岑。</p><p>銳而高，嶠。</p><p>卑而大，扈。</p><p>小而衆，巋。</p><p>小山岌大山，峘。</p><p>屬者，嶧。</p><p>獨者，蜀。</p><p>上正，章。</p><p>宛中，隆。</p><p>山脊，岡。</p><p>未及上，翠微。</p><p>山頂，冢。</p><p>崒者厜㕒。</p><p>山如堂者，密。</p><p>如防者，盛。</p><p>巒，山墮。</p><p>重甗，隒。</p><p>左右有岸，厒。</p><p>大山宮小山，霍。</p><p>小山別大山，鮮。</p><p>山絕，陘。</p><p>多小石，磝。</p><p>多大石，礐。</p><p>多草木，岵。無草木，峐。</p><p>山上有水，埒。</p><p>夏有水，冬無水，澩。</p><p>山豄無所通，谿。</p><p>石戴土謂之崔嵬，土戴石爲砠。</p><p>山夾水，澗。陵夾水，澞。</p><p>山有穴爲岫。</p><p>山西曰夕陽。</p><p>山東曰朝陽。</p><p>泰山爲東嶽，華山爲西嶽，霍山爲南嶽，恒山爲北嶽，嵩高爲中嶽。</p><p>梁山，晉望也。
  </p><hr>
  