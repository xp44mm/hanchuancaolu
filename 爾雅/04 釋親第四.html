
<h5>爾雅</h5>　　　<span class="style11">釋親第四</span>
    <hr>
  <p> 父爲考，母爲妣。
  </p><p>父之考爲王父，父之妣爲王母。</p>
  <p>王父之考爲曾祖王父，王父之妣爲曾祖王母。</p>
  <p>曾祖王父之考爲高祖王父，曾祖王父之妣爲高祖王母。</p>
  <p>父之丗父、叔父爲從祖祖父，父之丗母、叔母爲從祖祖母。</p>
  <p>父之晜弟，先生爲丗父，後生爲叔父。</p>
  <p>男子先生爲兄，後生爲弟。</p>
  <p>謂女子，先生爲姊，後生爲妹。</p>
  <p>父之姊妹爲姑。</p>
  <p>父之從父晜弟爲從祖父，父之從祖晜弟爲族父。</p>
  <p>族父之子相謂爲族晜弟。</p>
  <p>族晜弟之子相謂爲親同姓。</p>
  <p>兄之子、弟之子，相謂爲從父晜弟。</p>
  <p>子之子爲孫，孫之子爲曾孫，曾孫之子爲玄孫，玄孫之子爲來孫，來孫之子爲晜孫，晜孫之子爲仍孫，仍孫之子爲雲孫。</p>
  <p>王父之姊妹爲王姑。</p>
  <p>曾祖王父之姊妹爲曾祖王姑。</p>
  <p>高祖王父之姊妹爲高祖王姑。</p>
  <p>父之從父姊妹爲從祖姑。</p>
  <p>父之從祖姊妹爲族祖姑。</p>
  <p>父之從父晜弟之母爲從祖王母。</p>
  <p>父之從祖晜弟之母爲族祖王母。</p>
  <p>父之兄妻爲丗母，父之弟妻爲叔母。</p>
  <p>父之從父晜弟之妻爲從祖母，父之從祖晜弟之妻爲族祖母。</p>
  <p>父之從祖祖父爲族曾王父，父之從祖祖母爲族曾王母。</p>
  <p>父之妾爲庶母。</p>
  <p>祖，王父也。</p>
  <p>晜，兄也。<br>
      　
      <br>
      ──宗族。<br>
  </p>
  <p>母之考爲外王父，母之妣爲外王母。</p>
  <p>母之王考爲外曾王父，母之王妣爲外曾王母。</p>
  <p>母之晜弟爲舅，母之從父晜弟爲從舅。</p>
  <p>母之姊妹爲從母。</p>
  <p>從母之男子爲從母晜弟，其女子子爲從母姊妹。<br>
      　
      <br>
      ──母黨。<br>
  </p>
  <p>妻之父爲外舅，妻之母爲外姑。</p>
  <p>姑之子爲甥，舅之子爲甥，妻之晜弟爲甥，姊妹之夫爲甥。</p>
  <p>妻之姊妹同出爲姨。</p>
  <p>女子謂姊妹之夫爲私。</p>
  <p>男子謂姊妹之子爲出。</p>
  <p>女子謂晜弟之子爲姪，謂出之子爲離孫，謂姪之子爲歸孫。</p>
  <p>女子子之子爲外孫。</p>
  <p>女子同出，謂先生爲姒，後生爲娣。</p>
  <p>女子謂兄之妻爲嫂，弟之妻爲婦。</p>
  <p>長婦謂稚婦爲娣婦，娣婦謂長婦爲姒婦。<br>
      　
      <br>
      ──妻黨。<br>
  </p>
  <p>婦稱夫之父曰舅，稱夫之母曰姑。</p>
  <p>姑舅在則曰君舅、君姑；沒則曰先舅、先姑。</p>
  <p>謂夫之庶母爲少姑，夫之兄爲兄公，夫之弟爲叔，夫之姊爲女公，夫之女弟爲女妹。</p>
  <p>子之妻爲婦，長婦爲嫡婦，衆婦爲庶婦。</p>
  <p>女子子之夫爲壻，壻之父爲姻，婦之父爲婚。</p>
  <p>父之黨爲宗族，母與妻之黨爲兄弟。</p>
  <p>婦之父母、壻之父母，相謂爲婚姻。</p>
  <p>兩壻相謂爲亞。</p>
  <p>婦之黨爲婚兄弟，壻之黨爲姻兄弟。</p>
  <p>嬪，婦也。</p>
  <p>謂我舅者，吾謂之甥也。</p>
  <p>──婚姻。</p>
  <hr>
  