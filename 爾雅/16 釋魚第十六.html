<h5>爾雅</h5>　　　<span class="style11">釋魚第十六</span>
<hr>
<p>鯉。</p>
<p>鱣。</p>
<p>鰋。</p>
<p>鯷。</p>
<p>鱧。</p>
<p>鯇。</p>
<p>鯊，鮀。</p>
<p>鮂，黑鰦。</p>
<p>鰼，鰌。</p>
<p>鰹，大鮦；小者鮵。</p>
<p>魾，大鱯；小者鮡。</p>
<p>鰝，大鰕。</p>
<p>鯤，魚子。</p>
<p>鱀，是鱁。</p>
<p>鱦，小魚。</p>
<p>鮥，鮛鮪。</p>
<p>鯦，當魱。</p>
<p>鮤，鱴刀。</p>
<p>鱊鮬，鱖鯞。</p>
<p>魚有力者，鰴。</p>
<p>魵，鰕。</p>
<p>鮅，鱒。</p>
<p>魴，魾。</p>
<p>鯬，鯠。蜎，蠉。</p>
<p>蛭，蟣。</p>
<p>科斗，活東。</p>
<p>魁陸。</p>
<p>蜪蚅。鼁𪓰，蟾諸。在水者黽。</p>
<p>蜌，螷。</p>
<p>蚌，含漿。</p>
<p>鼈三足，能。龜三足，賁。</p>
<p>蚹蠃，螔蝓。</p>
<p>蠃，小者蜬。</p>
<p>螖，蠌，小者蟧。</p>
<p>蜃，小者珧。
  </p>
<p>龜，俯者靈，仰者謝，前弇諸果，後弇諸獵，左倪不類，右倪不若。</p>
<p>貝，居陸贆，在水者蜬。大者魧，小者鰿。玄貝，貽貝。餘貾，黃白文。餘泉，白黃文。蚆，博而頯。𧋕，大而險。𧐐，小而橢。</p>
<p>蠑螈，蜥蜴；蜥蜴，蝘蜓；蝘蜓，守宮也。</p>
<p>镻，蝁。</p>
<p>螣，螣蛇。</p>
<p>蟒，王蛇。</p>
<p>蝮虺，博三寸，首大如擘。</p>
<p>鯢，大者謂之鰕。</p>
<p>魚枕謂之丁，魚腸謂之乙，魚尾謂之丙。</p>
<p>一曰神龜，二曰靈龜，三曰攝龜，四曰寶龜，五曰文龜，六曰筮龜，七曰山龜，八曰澤龜，九曰水龜，十曰火龜。</p>
<hr>  
