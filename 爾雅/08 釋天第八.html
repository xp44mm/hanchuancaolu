<h5>爾雅</h5>　　　<span class="style11">釋天第八</span>
<hr>
<p>穹、蒼蒼，天也。
  </p>
<p>春爲蒼天，夏爲昊天，秋爲旻天，冬爲上天。──四時。</p>
<p>春爲青陽，夏爲朱明，秋爲白藏，冬爲玄英。四氣和謂之玉燭。春爲發生，夏爲長嬴，秋爲收成，冬爲安寧。四時和爲通正，謂之景風。甘雨時降，萬物以嘉，謂之醴泉。──祥。</p>
<p>穀不熟爲饑，蔬不熟爲饉，果不熟爲荒，仍饑爲荐。──災。</p>
<p>太歲在甲曰閼逢，在乙曰旃蒙，在丙曰柔兆，在丁曰強圉，在戊曰著雍，在己曰屠維，在庚曰上章，在辛曰重光，在壬曰玄黓，在癸曰昭陽。──歲陽。</p>
<p>太歲在寅曰攝提格，在卯曰單閼，在辰曰執徐，在巳曰大荒落，在午曰敦牂，在未曰協洽，在申曰涒灘，在酉曰作噩，在戌曰閹茂，在亥曰大淵獻，在子曰困敦，在丑曰赤奮若。</p>
<p>載，歲也。夏曰歲，商曰祀，周曰年，唐虞曰載。──歲名。</p>
<p>月在甲曰畢，在乙曰橘，在丙曰修，在丁曰圉，在戊曰厲，在己曰則，在庚曰窒，在辛曰塞，在壬曰終，在癸曰極。──月陽。</p>
<p>正月爲陬，二月爲如，三月爲寎，四月爲余，五月爲皐，六月爲且，七月爲相，八月爲壯，九月爲玄，十月爲陽，十一月爲辜，十二月爲涂。──月名。</p>
<p>南風謂之凱風，東風謂之谷風，北風謂之涼風，西風謂之泰風。焚輪謂之穨，扶搖謂之猋，風與火爲庉，迴風爲飄，日出而風爲暴，風而雨土爲霾，陰而風爲曀。天氣下地不應曰雺，地氣發天不應曰霧。霧謂之晦。螮蝀謂之雩。螮蝀，虹也。蜺爲挈貳。弇日爲蔽雲。疾雷爲霆霓。雨䨘爲霄雪。暴雨謂之涷，小雨謂之霡霂，久雨謂之淫，淫謂之霖，濟謂之霽。──風雨。</p>
<p>壽星，角、亢也。天根，氐也。天駟，房也。大辰，房、心、尾也。大火謂之大辰。析木謂之津，箕斗之間，漢津也。星紀，斗、牽牛也。玄枵，虛也。顓頊之虛，虛也。北陸，虛也。營室謂之定。娵觜之口，營室、東壁也。降婁，奎、婁也。大梁，昴也。西陸，昴也。濁謂之畢。咮謂之柳。柳，鶉火也。北極謂之北辰，何鼓謂之牽牛，明星謂之启明，彗星爲欃槍，奔星爲彴約。──星名。</p>
<p>春祭曰祠，夏祭曰礿，秋祭曰甞，冬祭曰烝。祭天曰燔柴，祭地曰瘞薶。祭山曰庪縣，祭川曰浮沉，祭星曰布，祭風曰磔。是禷是禡，師祭也。旣伯旣禱，馬祭也。禘，大祭也。繹，又祭也。周曰繹，商曰肜，夏曰復胙。──祭名。</p>
<p>春獵爲蒐，夏獵爲苗，秋獵爲獮，冬獵爲狩。宵田爲獠，火田爲狩。乃立冢土，戎醜攸行。起大事，動大衆，必先有事乎社而後出，謂之宜。振旅闐闐，出爲治兵，尚威武也。入爲振旅，反尊卑也。──講武。</p>
<p>素錦綢杠，纁帛縿，素陞龍于縿，練旒九，飾以組，維以縷。緇廣充幅長尋曰旐，繼旐曰斾，注旄首曰旌，有鈴曰旂，錯革鳥曰旟，因章曰旃。──旌旂。</p>
<hr>  
