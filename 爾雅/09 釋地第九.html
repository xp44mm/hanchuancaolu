<h5>爾雅</h5>　　　<span class="style11">釋地第九</span>    
<hr>
<p>兩河間曰兾州，河南曰豫州，河西曰雝州，漢南曰荊州，江南曰楊州，濟河間曰兖州，濟東曰徐州，燕曰幽州，齊曰營州。──九州。
  </p>
<p>魯有大野，晉有大陸，秦有楊陓，宋有孟諸，楚有雲夢，吳越之間有具區，齊有海隅，燕有昭余祁，鄭有圃田，周有焦護。──十藪。</p>
<p>東陵，阠。南陵，息慎。西陵，威夷。中陵，朱滕。北陵，西隃，鴈門是也。陵莫大於加陵，梁莫大於湨梁，墳莫大於河墳。──八陵。</p>
<p>東方之美者，有醫無閭之珣玗琪焉；東南之美者，有會稽之竹箭焉；南方之美者，有梁山之犀象焉；西南之美者，有華山之金石焉；西方之美者，有霍山之多珠玉焉；西北之美者，有崐崘虛之璆琳琅玕焉；北方之美者，有幽都之筋角焉；東北之美者，有斥山之文皮焉；中有岱岳與其五穀魚鹽生焉。──九府。</p>
<p>東方有比目魚焉，不比不行，其名謂之鰈；南方有比翼鳥焉，不比不飛，其名謂之鶼鶼；西方有比肩獸焉，與邛邛岠虛比，爲邛邛岠虛齧甘草，即有難，邛邛岠虛負而走，其名謂之蹷；北方有比肩民焉，迭食而迭望；中有枳首蛇焉。此四方中國之異氣也。──五方。</p>
<p>邑外謂之郊，郊外謂之牧，牧外謂之野，野外謂之林，林外謂之坰。下濕曰隰，大野曰平，廣平曰原，高平曰陸，大陸曰阜，大阜曰陵，大陵曰阿。可食者曰原，陂者曰阪，下者曰隰。田一歲曰菑，二歲曰新田，三歲曰畬。──野。</p>
<p>東至於泰遠，西至於邠國，南至於濮鈆，北至於祝栗，謂之四極。觚竹、北戶、西王母、日下，謂之四荒。九夷、八狄、七戎、六蠻，謂之四海。岠齊州以南，戴日爲丹穴，北戴斗極爲空桐，東至日所出爲大平，西至日所入爲大蒙。大平之人仁，丹穴之人智，大蒙之人信，空桐之人武。──四極。</p>
<hr>  
