
<h5>爾雅</h5>　　　<span class="style11">釋水第十二</span>
    <hr>
  <p>泉一見一否爲瀸。
  </p><p>井一有水一無水爲瀱汋。</p>
  <p>濫泉正出。正出，涌出也。</p>
  <p>沃泉縣出。縣出，下出也。</p>
  <p>氿泉穴出。穴出，仄出也。</p>
  <p>湀闢，流川。</p>
  <p>過辨，回川。</p>
  <p>灉，反入。</p>
  <p>潬，沙出。</p>
  <p>汧，出不流。</p><p>歸異出同流，肥。</p>
  <p>瀵，大出尾下。</p>
  <p>水醮曰厬。</p>
  <p>水自河出爲灉。濟爲濋，汶爲灛，洛爲波，漢爲潛，淮爲滸，江爲沱，濄爲洵。潁爲沙。汝爲濆。</p>
  <p>水決之澤爲汧。</p>
  <p>決復入爲汜。</p>
  <p>河水清且灡漪，大波爲瀾，小波爲淪，直波爲徑。</p>
  <p>江有沱，河有灉，汝有濆。滸，水厓。</p>
  <p>水草交爲湄。</p>
  <p>濟有深涉。深則厲，淺則揭。揭者，揭衣也；以衣涉水爲厲。繇膝以下爲揭，繇膝以上爲涉，繇帶以上爲厲。</p>
  <p>潛行爲泳。</p>
  <p>汎汎楊舟，紼縭維之。紼，𦆽也。縭，緌也。</p>
  <p>天子造舟，諸侯維舟，大夫方舟，士特舟，庶人乘泭。</p>
  <p>水注川曰谿，注谿曰谷，注谷曰溝，注溝曰澮，注澮曰瀆。</p>
  <p>逆流而上曰泝洄，順流而下曰泝游。</p>
  <p>正絕流曰亂。</p>
  <p>江、河、淮、濟爲四瀆。四瀆者，發源注海者也。</p><p>──水泉。</p>
  <p>水中可居者曰洲，小洲曰渚，小渚曰沚，小沚曰坻。人所爲爲潏。──水中。</p>
  <p>河出崐崘虛，色白。所渠并千七百一川，色黃。百里一小曲，千里一曲一直。──河曲。</p>
  <p>徒駭、太史、馬頰、覆鬴、胡蘇、簡、絜、鉤盤、鬲津。──九河。</p>
  <hr>
  