
<h5>爾雅</h5>　　　<span class="style11">釋獸第十八</span>
    <hr>
  <p>麋：牡，麔；牝，麎；其子，䴠；其跡，躔；絕有力，狄。</p><p>鹿：牡，麚；牝，麀；其子，麛；其跡，速；絕有力，𪊑。</p><p>麕：牡，麌；牝，麜；其子，麆；其跡，解；絕有力，豜。</p><p>狼：牡，貛；牝，狼；其子，獥；絕有力，迅。</p><p>兔子，嬎；其跡，迒；絕有力，欣。
  </p><p>豕子，豬。䝐，豶。ㄠ，幼。奏者豱。豕生三，豵；二，師；一，特。所寢，橧。四豴皆白，豥。其跡，刻。絕有力，䝈。牝，豝。</p>
  <p>虎竊毛謂之虦貓。</p><p>貘，白豹。</p><p>甝，白虎。</p><p>虪，黑虎。</p><p>貀，無前足。</p><p>鼳，鼠身長須而賊，秦人謂之小驢。</p><p>熊虎醜，其子，狗；絕有力，麙。</p><p>貍子，𧳙。</p><p>貈子，貆。</p><p>貒子，貗。</p><p>貔，白狐。其子，豰。</p><p>麝父，麕足。</p><p>豺，狗足。</p><p>貙獌，似貍。</p><p>羆，如熊，黃白文。</p><p>麢，大羊。</p><p>麠，大麃，牛尾，一角。</p><p>𪊨，大麕，旄毛，狗足。</p><p>魋，如小熊，竊毛而黃。</p><p>䝟貐，類貙，虎爪，食人，迅走。</p><p>狻麑，如虦貓，食虎豹。</p><p>驨，如馬，一角；不角者，騏。</p><p>羱，如羊。</p><p>麐，麕身，牛尾，一角。</p><p>猶，如麂，善登木。</p><p>貄，脩毫。</p><p>貙，似貍。</p><p>兕，似牛。</p><p>犀，似豕。</p><p>彙，毛刺。</p><p>狒狒，如人，被髮，迅走，食人。</p><p>貍、狐、貒、貈醜，其足，蹯；其跡，𠘯。</p><p>蒙頌，猱狀。</p><p>猱、蝯，善援。</p><p>貜父，善顧。</p><p>威夷，長脊而泥。</p><p>麔、麚，短脰。</p><p>贙，有力。</p><p>豦，迅頭。</p><p>蜼，卬鼻而長尾。</p><p>時，善椉領。</p><p>猩猩，小而好啼。</p><p>闕洩多狃。</p>
  <p>──寓屬。</p><p></p>
  <p>鼢鼠。鼸鼠。鼷鼠。鼶鼠。鼬鼠。鼩鼠。鼭鼠。鼣鼠。鼫鼠。鼤鼠。鼨鼠。豹文鼮鼠。鼰鼠。</p>
  <p>──鼠屬。</p><p></p>
  <p>牛曰齝，羊曰齥，麋鹿曰齸。鳥曰嗉，寓鼠曰嗛。</p>
  <p>──齸屬。</p><p></p>
  <p>獸曰釁，人曰撟，魚曰須，鳥曰狊。</p>
  <p>──須屬。</p>
  <hr>
  