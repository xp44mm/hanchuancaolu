<h5>爾雅</h5>　　　<span class="style11">釋器第六</span>
<hr>
<p>木豆謂之豆。 </p>
<p>竹豆謂之籩。</p>
<p>瓦豆謂之登。</p>
<p>盎謂之缶。</p>
<p>甌瓿謂之瓵。</p>
<p>康瓠謂之甈。</p>
<p>斪斸謂之定。</p>
<p>斫謂之鐯。</p>
<p>𣂁謂之疀。
  </p>
<p>緵罟謂之九罭，九罭魚罔也。嫠婦之笱謂之罶。罺謂之汕。篧謂之罩。槮謂之涔。鳥罟謂之羅。兔罟謂之罝。麋罟謂之罞。彘罟謂之羉。魚罟謂之罛。繴謂之罿，罿罬也。罬謂之罦，罦覆車也。</p>
<p>絇謂之救。</p>
<p>律謂之分。</p>
<p>大版謂之業。繩之謂之縮之。</p>
<p>彝卣罍器也。小罍謂之坎。</p>
<p>衣裗謂之䘽。黼領謂之襮。緣謂之純。袕謂之褮。衣眥謂之襟。衱謂之裾。衿謂之袸。佩衿謂之褑。執衽謂之袺。扱衽謂之襭。衣蔽前謂之襜。婦人之褘謂之縭，縭緌也。裳削幅謂之纀。</p>
<p>輿革前謂之鞎。後謂之笰。竹前謂之禦。後謂之蔽。環謂之捐。鑣謂之钀。載轡謂之轙。轡首謂之革。</p>
<p>餀謂之餯。食饐謂之餲。摶者謂之糷。米者謂之糪。肉謂之敗。魚謂之餒。</p>
<p>肉曰脫之。魚曰斮之。</p>
<p>冰脂也。</p>
<p>肉謂之羹。魚謂之鮨。肉謂之醢。有骨者謂之臡。</p>
<p>康謂之蠱。</p>
<p>澱謂之垽。</p>
<p>鼎絕大謂之鼐。圜弇上謂之鼒。附耳外謂之釴。款足者謂之鬲。</p>
<p>䰝謂之鬵，鬵鉹也。</p>
<p>璲瑞也。玉十謂之區。</p>
<p>羽本謂之翮。一羽謂之箴。十羽謂之縳。百羽謂之緷。</p>
<p>木謂之虡。</p>
<p>旄謂之藣。</p>
<p>菜謂之蔌。</p>
<p>白蓋謂之苫。</p>
<p>黃金謂之璗，其美者謂之鏐。白金謂之銀，其美者謂之鐐。鉼金謂之鈑。錫謂之鈏。</p>
<p>象謂之鵠。角謂之觷。犀謂之剒。木謂之剫。玉謂之雕。</p>
<p>金謂之鏤。木謂之刻。骨謂之切。象謂之磋。玉謂之琢。石謂之磨。</p>
<p>璆琳玉也。</p>
<p>簡謂之畢。</p>
<p>不律謂之筆。</p>
<p>滅謂之點。</p>
<p>絕澤謂之銑。</p>
<p>金鏃翦羽謂之鍭。骨鏃不翦羽謂之志。弓有緣者謂之弓，無緣者謂之弭，以金者謂之銑，以蜃者謂之珧，以玉者謂之珪。</p>
<p>珪大尺二寸謂之玠。璋大八寸謂之琡。璧大六寸謂之宣。肉倍好謂之璧。好倍肉謂之瑗。肉好若一謂之環。</p>
<p>繸綬也。</p>
<p>一染謂之縓，再染謂之赬，三染謂之纁。青謂之葱。黑謂之黝。斧謂之黼。</p>
<p>邸謂之柢。</p>
<p>雕謂之琢。</p>
<p>蓐謂之茲。</p>
<p>竿謂之箷。</p>
<p>簀謂之笫。</p>
<p>革中絕謂之辨，革中辨謂之韏。</p>
<p>鏤䤹也。</p>
<p>卣中尊也。</p>
<hr>  
