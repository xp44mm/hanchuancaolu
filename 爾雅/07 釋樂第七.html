<h5>爾雅</h5>　　　<span class="style11">釋樂第七</span>
<hr>
<p>宮謂之重。商謂之敏。角謂之經。徵謂之迭。羽謂之柳。 </p>
<p>大瑟謂之灑。</p>
<p>大琴謂之離。</p>
<p>大鼓謂之鼖。小者謂之應。</p>
<p>大磬謂之毊。</p>
<p>大笙謂之巢。小者謂之和。</p>
<p>大箎謂之沂。</p>
<p>大塤謂之嘂。</p>
<p>大鐘謂之鏞。其中謂之剽。小者謂之棧。</p>
<p>大簫謂之言。小者謂之筊。</p>
<p>大管謂之簥。其中謂之篞。小者謂之篎。</p>
<p>大籥謂之產。其中謂之仲。小者謂之箹。
  </p>
<p>徒鼓瑟謂之步。徒吹謂之和。徒歌謂之謠。徒擊鼓謂之咢。徒鼓鐘謂之修。徒鼓磬謂之寋。</p>
<p>所以鼓柷謂之止。所以鼓敔謂之籈。</p>
<p>大鼗謂之麻。小者謂之料。</p>
<p>和樂謂之節。</p>
<hr>  
