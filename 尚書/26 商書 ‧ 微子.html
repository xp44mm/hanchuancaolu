<h2>商書 ‧ 微子</h2>
<p class="style15">殷既錯天命，微子作誥父師少師。</p>
<p>微子若曰：「父師、少師，殷其弗或亂正四方。我祖厎遂陳于上；我用沉酗于酒，用亂敗厥德于下。殷罔不小大，好草竊姦宄，卿士師師非度，凡有辜罪，乃罔恒獲。小民方興，相為敵讎。今殷其淪喪，若涉大水，其無津涯。殷遂喪，越至于今。」</p>
<p>曰：「父師、少師，我其發出狂？吾家耄、遜于荒？今爾無指告予，顛隮若之何其？」</p>
<p>父師若曰：「王子！天毒降災荒殷邦，方興沉酗于酒。乃罔畏畏，咈其耇長、舊有位人。今殷民，乃攘竊神祇之犧牷牲，用以容，將食無災。降監殷民，用乂；讎斂，召敵讎不怠。罪合于一，多瘠罔詔。商今其有災，我興受其敗。商其淪喪，我罔為臣僕。詔王子出迪，我舊云刻子；王子弗出，我乃顛隮。自靖，人自獻于先王，我不顧行遯。」</p>