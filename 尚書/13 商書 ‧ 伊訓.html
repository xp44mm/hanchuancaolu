<h2>商書 ‧ 伊訓</h2>
<p class="style15">成湯既沒，太甲元年，伊尹作伊訓、肆命、徂后。</p>
<p>惟元祀十有二月乙丑，伊尹祠于先王，奉嗣王祗見厥祖。侯甸羣后咸在，百官總己以聽冢宰。伊尹乃明言烈祖之成德，以訓于王。曰：「嗚呼！古有夏先后，方懋厥德，罔有天災。山川鬼神，亦莫不寧，曁鳥獸魚鼈咸若。于其子孫弗率，皇天降災，假手于我有命，造攻自鳴條，朕哉自亳。惟我商王，布昭聖武，代虐以寬，兆民允懷。今王嗣厥德，罔不在初！立愛惟親，立敬惟長，始于家邦，終于四海。嗚呼！先王肈修人紀，從諫弗咈，先民時若；居上克明，為下克忠；與人不求備，檢身若不及，以至于有萬邦，茲惟艱哉！敷求哲人，俾輔于爾後嗣，制官刑，儆于有位。曰：敢有恒舞于宮、酣歌于室，時謂巫風。敢有殉于貨色、恒于遊畋，時謂淫風。敢有侮聖言、逆忠直、遠耆德、比頑童，時謂亂風，惟茲三風十愆，卿士有一于身，家必喪；邦君有一于身，國必亡。臣下不匡，其刑墨。具訓于蒙士。嗚呼！嗣王祇厥身，念哉！聖謨洋洋，嘉言孔彰！惟上帝不常，作善，降之百祥；作不善，降之百殃。爾惟德罔小，萬邦惟慶；爾惟不德罔大，墜厥宗。」</p>