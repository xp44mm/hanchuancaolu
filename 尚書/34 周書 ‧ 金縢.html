<h5>尚書</h5>　　　<span class="style11">周書 ‧ 金縢</span>
<hr>
  
                    <p class="style15">武王有疾，周公作金縢。</p>
<p>既克商二年，王有疾，弗豫。二公曰：「我其為王穆卜。」周公曰：「未可以戚我先王。」公乃自以為功，為三壇同墠。為壇於南方，北面周公立焉；植璧秉珪，乃告太王、王季、文王。</p>
<p>史乃冊祝曰：「惟爾元孫某，遘厲虐疾；若爾三王，是有丕子之責于天，以旦代某之身。予仁若考，能多材多藝，能事鬼神；乃元孫不若旦多材多藝，不能事鬼神。乃命于帝庭，敷佑四方，用能定爾子孫于下地；四方之民，罔不祗畏。嗚呼！無墜天之降寶命，我先王亦永有依歸。今我卽命于元龜，爾之許我，我其以璧與珪，歸俟爾命；爾不許我，我乃屏璧與珪。」</p>
<p>乃卜三龜，一習吉。啟籥見書，乃并是吉。</p>
<p>公曰：「體，王其罔害；予小子新命于三王，惟永終是圖。茲攸俟，能念予一人。」</p>
<p>公歸，乃納冊于金縢之匱中。王翼日乃瘳。</p>
<p>武王既喪，管叔及其群弟乃流言於國，曰：「公將不利於孺子。」周公乃告二公曰：「我之弗辟，我無以告我先王。」</p>
<p>周公居東二年，則罪人斯得。于後，公乃為詩以貽王，名之曰「鴟鴞」；王亦未敢誚公。</p>
<p>秋，大熟，未穫，天大雷電以風，禾盡偃，大木斯拔；邦人大恐，王與大夫盡弁，以啟金縢之書，乃得周公所自以為功，代武王之說。二公及王乃問諸史與百執事。對曰：「信。噫！公命，我勿敢言。」王執書以泣，曰：「其勿穆卜。昔公勤勞王家，惟予沖人弗及知；今天動威，以彰周公之德；惟朕小子其新逆，我國家禮亦宜之。」</p>
<p>王出郊，天乃雨。反風，禾則盡起。二公命邦人，凡大木所偃，盡起而築之，歲則大熟。</p>
<hr>                
