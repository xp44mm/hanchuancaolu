<h5>尚書</h5>　　　<span class="style11">商書 ‧ 仲虺之誥</span>
<hr>
  
            <p class="style15">湯歸自夏，至于大坰，仲虺作誥。</p>
<p>成湯放桀于南巢，惟有慙德，曰：「予恐來世以台為口實。」仲虺乃作誥。曰：「嗚呼！惟天生民有欲，無主乃亂；惟天生聰明時乂，有夏昬德，民墜塗炭，天乃錫王勇智，表正萬邦，纘禹舊服。茲率厥典，奉若天命。夏王有罪，矯誣上天，以布命于下；帝用不臧，式商受命，用爽厥師；簡賢附勢，寔繁有徒；肇我邦予有夏，若苗之有莠，若粟之有秕；小大戰戰，罔不懼于非辜，矧予之德言足聽聞。惟王不邇聲色，不殖貨利。德懋懋官，功懋懋賞，用人惟己，改過不吝，克寬克仁，彰信兆民。乃葛伯仇餉，初征自葛，東征西夷怨，南征北狄怨；曰：『奚獨後予。』攸徂之民，室家相慶，曰：『徯予后，后來其蘇。』民之戴商，厥惟舊哉，佑賢輔德，顯忠遂良，兼弱攻昧，取亂侮亡，推亡固存，邦乃其昌。德日新，萬邦惟懷；志自滿，九族乃離。王懋昭大德，建中于民，以義制事，以禮制心，垂裕後昆。予聞曰：『能自得師者王，謂人莫己若者亡。』好問則裕，自用則小。嗚呼！慎厥終，惟其始；殖有禮，覆昬暴。欽崇天道，永保天命。」</p>
<hr>        
