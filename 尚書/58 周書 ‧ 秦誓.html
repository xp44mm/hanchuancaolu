<h2>周書 ‧ 秦誓</h2>
<p class="style15">秦穆公伐鄭，晉襄公帥師敗諸崤，還歸，作秦誓。</p>
<p>公曰：「嗟！我士！聽無譁！予誓告汝群言之首。古人有言曰：『民訖自若是多盤。責人斯無難；惟受責俾如流，是惟艱哉。』我心之憂：日月逾邁，若弗云來。惟古之謀人，則曰未就予忌；惟今之謀人，姑將以為親。雖則云然，尚猷詢茲黃髪，則罔所愆。番番良士，旅力既愆，我尚有之。仡仡勇夫，射御不違，我尚不欲。惟截截善諞言，俾君子易辭，我皇多有之！昧昧我思之：如有一介臣，斷斷猗，無他技；其心休休焉，其如有容。人之有技，若己有之；人之彥聖，其心好之，不啻如自其口出，是能容之。以保我子孫黎民，亦職有利哉。人之有技，冒疾以惡之；人之彥聖，而違之，俾不達，是不能容。以不能保我子孫黎民，亦曰殆哉。邦之杌隉，曰由一人；邦之榮懷，亦尚一人之慶。」</p>