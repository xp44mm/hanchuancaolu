<h2>周書 ‧ 牧誓</h2>
<p class="style15">武王戎車三百兩，虎賁三百人，與受戰于牧野，作牧誓。</p>
<p>時甲子昧爽，王朝至于商郊牧野，乃誓。</p>
<p>王左杖黃鉞，右秉白旄以麾，曰：「逖矣西土之人。」</p>
<p>王曰：「嗟！我友邦冢君，御事、司徒、司馬、司空、亞、旅、師氏、千夫長、百夫長及庸、蜀、羌、髳、微、盧、彭、濮人。稱爾戈，比爾干，立爾矛，予其誓。」</p>
<p>王曰：「古人有言曰：『牝雞無晨。牝雞之晨，惟家之索。』今商王受，惟婦言是用。昬弃厥肆祀，弗答；昬弃厥遺王父母弟，不迪。乃惟四方之多罪逋逃，是崇是長，是信是使，是以為大夫卿士；俾暴虐于百姓，以姦宄于商邑。今予發，惟恭行天之罰。今日之事，不愆于六步、七步，乃止齊焉。夫子勖哉！不愆于四伐、五伐、六伐、七伐，乃止齊焉。勖哉夫子！尚桓桓，如虎、如貔、如熊、如羆，于商郊；弗迓克奔，以役西土。勖哉夫子！爾所弗勖，其于爾躬有戮！」</p>