<h5>尚書</h5>　　　<span class="style11">商書 ‧ 太甲上</span>
<hr>
  
            <p class="style15">太甲既立，不明，伊尹放諸桐。三年，復歸于亳，思庸，伊尹作太甲三篇。</p>
<p>惟嗣王不惠于阿衡。伊尹作書曰：「先王顧諟天之明命，以承上下神祇。社稷宗廟，罔不祇肅。天監厥德，用集大命，撫綏萬方。惟尹躬，克左右厥辟，宅師。肆嗣王丕承基緒。惟尹躬先見于西邑夏，自周有終，相亦惟終。其後嗣王，罔克有終，相亦罔終。嗣王戒哉，祗爾厥辟，辟不辟，忝厥祖。王惟庸，罔念聞。伊尹乃言曰：先王昧爽丕顯，坐以待旦。旁求俊彥，啟迪後人。無越厥命以自覆。慎乃儉德，惟懷永圖。若虞機張，往省括于度，則釋。欽厥止，率乃祖攸行。惟朕以懌，萬世有辭。王未克變。伊尹曰：茲乃不義，習與性成。予弗狎于弗順，營于桐宮，密邇先王其訓，無俾世迷。」 王徂桐宮居憂。克終允德。 </p>
<hr>        
