<h2>周書 ‧ 周官</h2>
<p class="style15">成王既黜殷命，滅淮夷，還歸在豐，作周官。</p>
<p>惟周王撫萬邦，巡侯甸。四征弗庭，綏厥兆民。六服羣辟，罔不承德，歸于宗周，董正治官。</p>
<p>王曰：「若昔大猷，制治于未亂，保邦于未危。曰：『唐虞稽古，建官惟百，內有百揆四岳，外有州牧侯伯。庶政惟和，萬國咸寧。』夏、商官倍，亦克用乂。明王立政，不惟其官，惟其人。今予小子，祗勤于德，夙夜不逮。仰惟前代時若，訓迪厥官。立太師、太傅、太保，茲惟三公。論道經邦，燮理陰陽。官不必備，惟其人。少師、少傅、少保曰三孤。貳公弘化，寅亮天地，弼予一人。冢宰掌邦治，統百官，均四海；司徒掌邦教，敷五典，擾兆民；宗伯掌邦禮，治神人，和上下；司馬掌邦政，統六師，平邦國；司寇掌邦禁，詰姦慝，刑暴亂；司空掌邦土，居四民，時地利。六卿分職，各率其屬，以倡九牧，阜成兆民。六年五服一朝。又六年，王乃時巡，考度于四岳。諸侯各朝于方岳，大明黜陟。」</p>
<p>王曰：「嗚呼！凡我有官君子，欽乃攸司，慎乃出令，令出惟行，弗惟反。以公滅私，民其允懷。學古入官，議事以制，政乃不迷。其爾典常作之師，無以利口亂厥官。蓄疑敗謀，怠忽荒政，不學牆面，蒞事惟煩。戒爾卿士，功崇惟志，業廣惟勤，惟克果斷，乃罔後艱。位不期驕，祿不期侈。恭儉惟德，無載爾偽。作德心逸日休，作偽心勞日拙。居寵思危，罔不惟畏，弗畏入畏。推賢讓能，庶官乃和，不和政厖。舉能其官，惟爾之能，稱匪其人，惟爾不任。」</p>
<p>王曰：「嗚呼！三事曁大夫，敬爾有官，亂爾有政。以佑乃辟，永康兆民，萬邦惟無斁。」</p>