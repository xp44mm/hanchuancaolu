<h2>商書 ‧ 咸有一德</h2>
<p class="style15">伊尹作咸有一德。</p>
<p>伊尹既復政厥辟，將告歸，乃陳戒于德。曰：「嗚呼！天難諶，命靡常。常厥德，保厥位，厥德匪常，九有以亡。夏王弗克庸德，慢神虐民，皇天弗保，監于萬方，啟迪有命。眷求一德，俾作神主。惟尹躬暨湯，咸有一德，克享天心，受天明命。以有九有之師，爰革夏正，非天私我有商，惟天佑于一德，非商求于下民，惟民歸于一德，德惟一，動罔不吉；德二三，動罔不凶。惟吉凶不僭在人，惟天降災祥在德。今嗣王新服厥命，惟新厥德，終始惟一，時乃日新，任官惟賢材，左右惟其人，臣為上為德，為下為民，其難其慎，惟和惟一。德無常師，主善為師；善無常主，協于克一。俾萬姓咸曰：『大哉王言！』又曰：『一哉王心！』克綏先王之祿，永厎烝民之生。嗚呼！七世之廟，可以觀德；萬夫之長，可以觀政。后非民罔使，民非后罔事，無自廣以狹人，匹夫匹婦，不獲自盡，民主罔與成厥功。」</p>