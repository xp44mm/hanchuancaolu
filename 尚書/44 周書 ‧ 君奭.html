
<h5>尚書</h5>　　　<span class="style11">周書 ‧ 君奭</span>
      <hr>
  
                          <p class="style15">召公為保，周公為師，相成王為左右；召公不說，周公作君奭。</p>
                          <p>周公若曰：「君奭！弗弔，天降喪于殷，殷既墜厥命，我有周既受。我不敢知曰，厥基永孚于休；若天棐忱，我亦不敢知曰，其終出于不祥。嗚呼！君！已曰時我，我亦不敢寧于上帝命，弗永遠念天威，越我民；罔尤違、惟人。在我後嗣子孫，大弗克恭上下，遏佚前人光在家；不知天命不易、天難諶，乃其墜命，弗克經歷嗣前人恭明德。在今予小子旦，非克有正，迪惟前人光，施于我沖子。」</p>
                          <p>又曰：「天不可信，我道惟寧王德延，天不庸釋于文王受命。」</p>
                          <p>公曰：「君奭！我聞在昔，成湯既受命，時則有若伊尹，格于皇天。在太甲，時則有若保衡。在太戊，時則有若伊陟、臣扈，格于上帝；巫咸，乂王家。在祖乙，時則有若巫賢。在武丁，時則有若甘盤。率惟茲有陳，保乂有殷；故殷禮陟配天，多歷年所。天惟純佑命，則商實百姓王人，罔不秉德明恤；小臣屏侯甸，矧咸奔走。惟茲惟德稱，用乂厥辟。故一人有事于四方，若卜筮，罔不是孚。」</p>
                          <p>公曰：「君奭！天壽平格，保乂有殷；有殷嗣，天滅威。今汝永念，則有固命，厥亂明我新造邦。」</p>
                          <p>公曰：「君奭！在昔，上帝割申勸寧王之德，其集大命于厥躬。惟文王尚克修和我有夏，亦惟有若虢叔，有若閎夭，有若散宜生，有若泰顛，有若南宮括。又曰：無能往來茲迪彝敎，文王蔑德降于國人。亦惟純佑秉德，迪知天威，乃惟時昭文王；迪見冒聞于上帝，惟時受有殷命哉。武王惟茲四人，尚迪有祿。後曁武王，誕將天威，咸劉厥敵。惟茲四人昭武王，惟冒，丕單稱德。今在予小子旦，若游大川，予往曁汝奭其濟。小子同未，在位誕無我責。收罔勖不及，耇造德不降；我則鳴鳥不聞，矧曰其有能格？」</p>
                          <p>公曰：「嗚呼！君！肆其監于茲。我受命無疆惟休，亦大惟艱。告君乃猷裕，我不以後人迷。」</p>
                          <p>公曰：「前人敷乃心，乃悉命汝，作汝民極。曰：『汝明勖偶王，在亶。乘茲大命。惟文王德丕承，無疆之恤。』」</p>
                          <p>公曰：「君！告汝朕允。保奭！其汝克敬以予監于殷喪大否，肆念我天威。予不允惟若茲誥，予惟曰襄我二人。汝有合哉，言曰：『在時二人。』天休滋至，惟時二人弗戡。其汝克敬德，明我俊民，在讓後人于丕時。嗚呼！篤棐時二人，我式克至于今日休。我咸成文王功于不怠，丕冒；海隅出日，罔不率俾。」</p>
                          <p>公曰：「君！予不惠若茲多誥。予惟用閔于天越民。」</p>
                          <p>公曰：「嗚呼！君！惟乃知民德，亦罔不能厥初，惟其終。祗若茲。往，敬用治。」</p>
                          <hr>
                      