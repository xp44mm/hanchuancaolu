<h5>尚書</h5>　　　<span class="style11">夏書 ‧ 五子之歌</span>
<hr>
  
            <p class="style15">太康失邦，昆弟五人，須于洛汭，作五子之歌。</p>
<p>太康尸位以逸豫，滅厥德，黎民咸貳，乃盤遊無度。畋于有洛之表，十旬弗反。有窮后羿，因民弗忍，距于河；厥弟五人，御其母以從，徯于洛之汭，五子咸怨；述大禹之戒以作歌。</p>
<p>其一曰：皇祖有訓，民可近，不可下。民惟邦本，本固邦寧。予視天下，愚夫愚婦，一能勝予。一人三失，怨豈在明，不見是圖。予臨兆民，懍乎若朽索之馭六馬。為人上者，奈何不敬！</p>
<p>其二曰：訓有之內作色荒，外作禽荒。甘酒嗜音，峻宇彫牆。有一于此，未或不亡。</p>
<p>其三曰：惟彼陶唐，有此冀方。今失厥道，亂其紀綱，乃厎滅亡。</p>
<p>其四曰：明明我祖，萬邦之君，有典有則，貽厥子孫。關石和鈞，王府則有，荒墜厥緒，覆宗絕祀。</p>
<p>其五曰：嗚呼！曷歸！予懷之悲。萬姓仇予，予將疇依。鬱陶乎予心，顏厚有忸怩。弗慎厥德，雖悔可追。</p>
<hr>        
