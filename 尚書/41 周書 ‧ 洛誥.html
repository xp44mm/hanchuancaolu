<h2>周書 ‧ 洛誥</h2>
<p class="style15">召公既相宅，周公往營成周，使來告卜，作洛誥。</p>
<p>周公拜手稽首曰：「朕復子明辟。王如弗敢及天基命定命，予乃胤保，大相東土，其基作民明辟。予惟乙卯，朝至于洛師。我卜河朔黎水。我乃卜澗水東、瀍水西，惟洛食。我又卜瀍水東，亦惟洛食。伻來以圖，及獻卜。」</p>
<p>王拜手稽首曰：「公！不敢不敬天之休，來相宅，其作周匹休。公既定宅，伻來、來，視予卜休恒吉，我二人共貞；公其以予萬億年。敬天之休；拜手稽首誨言。」</p>
<p>周公曰：「王肇稱殷禮，祀于新邑，咸秩無文。予齊百工，伻從王于周；予惟曰：庶有事。今王卽命曰：『記功，宗，以功作元祀。』惟命曰：『汝受命篤弼；丕視功載，乃汝其悉自敎工。』孺子其朋，孺子其朋，其往。無若火始焰焰，厥攸灼，敍弗其絕。厥若彝及撫事。如予惟以在周工，往新邑。伻嚮即有僚，明作有功；惇大成裕，汝永有辭。」</p>
<p>公曰：「已！汝惟沖子，惟終。汝其敬識百辟享，亦識其有不享。享多儀；儀不及物，惟曰不享。惟不役志于享。凡民惟曰不享，惟事其爽侮。乃惟孺子頒，朕不暇聽。朕敎汝于棐民彝。汝乃是不蘉，乃時惟不永哉。篤敍乃正父，罔不若；予不敢廢乃命。汝往，敬哉！茲予其明農哉！彼裕我民，無遠用戾。」</p>
<p>王若曰：「公！明保予沖子。公稱丕顯德，以予小子，揚文武烈。奉答天命，和恒四方民，居師。惇宗將禮，稱秩元祀，咸秩無文。惟公德明，光于上下，勤施于四方，旁作穆穆，迓衡不迷文武勤敎。予沖子夙夜毖祀。」</p>
<p>王曰：「公功棐迪篤，罔不若時。」</p>
<p>王曰：「公！予小子其退卽辟于周，命公後。四方迪亂未定，于宗禮亦未克敉公功。迪將其後，監我士、師、工，誕保文武受民，亂為四輔。」</p>
<p>王曰：「公定，予往已。公功肅將祗歡，公無困哉。我惟無斁，其康事；公勿替刑，四方其世享。」</p>
<p>周公拜手稽首曰：「王命予來承保乃文祖受命民；越乃光烈考武王弘朕恭。孺子來相宅，其大惇典殷獻民，亂為四方新辟；作周，恭先。曰，其自時中乂，萬邦咸休，惟王有成績。予旦以多子越御事，篤前人成烈，答其師；作周，孚先。考朕昭子刑，乃單文祖德。伻來毖殷，乃命寧予；以秬鬯二卣，曰：『明禋，拜手稽首休享。』予不敢宿，則禋于文王、武王。惠篤敍，無有遘自疾，萬年厭于乃德，殷乃引考。王伻殷乃承敍，萬年其永觀朕子懷德。」</p>
<p>戊辰，王在新邑，烝，祭歲：文王騂牛一，武王騂牛一。王命作冊逸祝冊，惟告周公其後。王賓，殺、禋，咸格，王入太室裸。王命周公後，作冊逸誥，在十有二月。惟周公誕保文武受命，惟七年。</p>