<h5>尚書</h5>　　　<span class="style11">周書 ‧ 康誥</span>
<hr>
  
                    <p class="style15">成王既伐管叔、蔡叔，以殷餘民封康叔，作康誥、酒誥、梓材。</p>
<p>惟三月，哉生魄，周公初基作新大邑于東國洛；四方民大和會，侯甸男邦采衛，百工播民，和見士于周。周公咸勤，乃洪大誥治。 </p>
<p>王若曰：「孟侯，朕其弟，小子封。惟乃丕顯考文王，克明德慎罰，不敢侮鰥寡，庸庸、祇祇、威威、顯民。用肇造我區夏；越我一二邦，以修我西土。惟時怙，冒聞于上帝，帝休。天乃大命文王，殪戎殷，誕受厥命。越厥邦厥民，惟時敍。乃寡兄勗，肆汝小子封，在茲東土。」</p>
<p>王曰：「嗚呼！封。汝念哉！今民將在祗遹乃文考，紹聞衣德言，往敷求于殷先哲王，用保乂民。汝丕遠惟商耇成人，宅心知訓。別求聞由古先哲王，用康保民，弘于天若。德裕乃身，不廢在王命。」</p>
<p>王曰：「嗚呼！小子封。恫瘝乃身，敬哉！天畏棐忱，民情大可見。小人難保；往盡乃心，無康好逸豫，乃其乂民。我聞曰：『怨不在大，亦不在小；惠不惠，懋不懋。』已，汝惟小子，乃服惟弘王，應保殷民；亦惟助王宅天命，作新民。」</p>
<p>王曰：「嗚呼！封。敬明乃罰。人有小罪非眚，乃惟終，自作不典；式爾，有厥罪小，乃不可不殺。乃有大罪非終，乃惟眚災適爾，既道極厥辜，時乃不可殺。」</p>
<p>王曰：「嗚呼！封。有敍時，乃大明服，惟民其勑懋和。若有疾，惟民其畢弃咎。若保赤子，惟民其康乂。非汝封刑人殺人，無或刑人殺人；非汝封又曰劓刵人，無或劓刵人。」</p>
<p>王曰：「外事，汝陳時臬司，師茲殷罰有倫。」又曰：「要囚，服念五六日，至于旬時，丕蔽要囚。」王曰：「汝陳時臬事，罰蔽殷彝，用其義刑義殺，勿庸以次汝封。乃汝盡遜，曰時敍；惟曰未有遜事。已，汝惟小子，未其有若汝封之心；朕心朕德惟乃知。凡民自得罪，寇攘姦宄，殺越人于貨，暋不畏死：罔弗憝。」</p>
<p>王曰：「封。元惡大憝，矧惟不孝不友。子弗祇服厥父事，大傷厥考心；于父不能字厥子，乃疾厥子。于弟弗念天顯，乃弗克恭厥兄；兄亦不念鞠子哀，大不友于弟。惟弔茲，不于我政人得罪；天惟與我民彝大泯亂；曰，乃其速由文王作罰，刑茲無赦。不率大戛，矧惟外庶子訓人、惟厥正人、越小臣、諸節，乃別播敷，造民大譽，弗念弗庸，瘝厥君；時乃引惡，惟朕憝。已，汝乃其速由茲義率殺。亦惟君惟長，不能厥家人、越厥小臣外正，惟威惟虐，大放王命：乃非德用乂。汝亦罔不克敬典，乃由裕民；惟文王之敬忌，乃裕民。曰：『我惟有及。』則予一人以懌。」</p>
<p>王曰：「封！爽惟民，迪吉康。我時其惟殷先哲王德，用康乂民作求。矧今民罔迪不適，不迪則罔政在厥邦。」</p>
<p>王曰：「封！予惟不可不監，告汝德之說，于罰之行。今惟民不靜，未戾厥心，迪屢未同。爽惟天其罰殛我，我其不怨。惟厥罪無在大，亦無在多，矧曰其尚顯聞于天。」</p>
<p>王曰：「嗚呼！封，敬哉！無作怨，勿用非謀非彝蔽時忱，丕則敏德。用康乃心，顧乃德，遠乃猷裕，乃以民寧，不汝瑕殄。」</p>
<p>王曰：「嗚呼！肆汝小子封。惟命不于常；汝念哉，無我殄享，明乃服命，高乃聽，用康乂民。」</p>
<p>王若曰：「往哉封。勿替敬典！聽朕告汝，乃以殷民世享。」</p>
<hr>                
