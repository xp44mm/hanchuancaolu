<h2>商書 ‧ 湯誥</h2>
<p class="style15">湯既黜夏命，復歸于亳，作湯誥。</p>
<p>王歸自克夏，至于亳，誕告萬方。王曰：「嗟爾萬方有衆，明聽予一人誥！惟皇上帝，降衷于下民。若有恒性，克綏厥猷惟后，夏王滅德作威，以敷虐于爾萬方百姓，爾萬方百姓罹其凶害，弗忍荼毒。並告無辜于上下神祇。天道福善禍淫，降災于夏，以彰厥罪；肆台小子，將天命明威，不敢赦，敢用玄牡，敢昭告于上天神后，請罪有夏。聿求元聖，與之戮力，以與爾有衆請命。上天孚佑下民，罪人黜伏，天命弗僭，賁若草木，兆民允殖。俾予一人，輯寧爾邦家，茲朕未知獲戾于上下。慄慄危懼，若將隕于深淵。凡我造邦，無從匪彝，無即慆淫。各守爾典，以承天休。爾有善，朕弗敢蔽，罪當朕躬，弗敢自赦。惟簡在上帝之心。其爾萬方有罪，在予一人。予一人有罪，無以爾萬方。嗚呼！尚克時忱，乃亦有終。」</p>