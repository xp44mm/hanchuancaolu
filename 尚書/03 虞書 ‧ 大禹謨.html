<h2>虞書 ‧ 大禹謨</h2>
<p class="style15">臯陶矢厥謨，禹成厥功，帝舜申之。作大禹、臯陶謨、益稷。</p>
<p>曰若稽古，大禹曰文命，敷於四海，祗承于帝。曰：后克艱厥后，臣克艱厥臣，政乃乂，黎民敏德。</p>
<p>帝曰：「俞，允若茲，嘉言罔攸伏，野無遺賢，萬邦咸寧。稽于衆，舍己從人，不虐無告，不廢困窮，惟帝時克。」</p>
<p>益曰：「都。帝德廣運，乃聖乃神，乃武乃文。皇天眷命，奄有四海，為天下君。」</p>
<p>禹曰：「惠迪吉，從逆凶，惟影響。」</p>
<p>益曰：「吁！戒哉！儆戒無虞，罔失法度；罔遊于逸，罔淫于樂；任賢勿貳，去邪勿疑，疑謀勿成，百志惟熙；罔違道以干百姓之譽；罔咈百姓以從己之欲，無怠無荒，四夷來王。」</p>
<p>禹曰：「於！帝念哉！德惟善政，政在養民。水、火、金、木、土、穀，惟修；正德、利用、厚生，惟和；九功惟敘，九敘惟歌。戒之用休，董之用威，勸之以九歌，俾勿壞。」</p>
<p>帝曰：「俞！地平天成，六府三事允治，萬世永賴，時乃功。」</p>
<p>帝曰：「格汝禹！朕宅帝位，三十有三載，耄期倦于勤，汝惟不怠，總朕師。」</p>
<p>禹曰：「朕德罔克，民不依；臯陶邁種德，德乃降，黎民懷之。帝念哉！念茲在茲，釋茲在茲；名言茲在茲，允出茲在茲。惟帝念功！」</p>
<p>帝曰：「臯陶，惟茲臣庶，罔或于予正。汝作士，明于五刑，以刑五教，期于予治。刑期于無刑，民協于中，時乃功，懋哉！」</p>
<p>臯陶曰：「帝德罔愆，臨下以簡，御衆以寬，罰弗及嗣，賞延于世，宥過無大，刑故無小，罪疑惟輕，功疑惟重。與其殺不辜，寧失不經。好生之德，洽于民心，茲用不犯于有司。」</p>
<p>帝曰：「俾予從欲，以治四方風動，惟乃之休。」</p>
<p>帝曰：「來！禹！降水儆予，成允成功，惟汝賢。克勤于邦，克儉于家，不自滿假，惟汝賢。汝惟不矜，天下莫與汝爭能；汝惟不伐，天下莫與汝爭功。予懋乃德，嘉乃丕績，天之歷數在汝躬，汝終陟元后。人心惟危，道心惟微，惟精惟一，允執厥中。無稽之言勿聽，弗詢之謀勿庸。可愛非君，可畏非民，衆非元后何戴，后非衆罔與守邦。欽哉！慎乃有位，敬修其可願，四海困窮，天祿永終。惟口出好興戎，朕言不再。」</p>
<p>禹曰：「枚卜功臣，惟吉之從。」</p>
<p>帝曰：「禹！官占，惟先蔽志，昆命于元龜。朕志先定，詢謀僉同，鬼神其依，龜筮協從，卜不習吉。」</p>
<p>禹拜稽首固辭。帝曰：「毋，惟汝諧。」</p>
<p>正月朔旦，受命于神宗，率百官若帝之初。</p>
<p>帝曰：「咨禹！惟時有苗弗率，汝徂征。」</p>
<p>禹乃會群后，誓于師曰：「濟濟有衆，咸聽朕命。蠢茲有苗，昏迷不恭，侮慢自賢，反道敗德。君子在野，小人在位，民棄不保，天降之咎。肆予以爾衆士，奉辭罰罪，爾尚一乃心力，其克有勳。」</p>
<p>三旬，苗民逆命。益贊于禹曰：「惟德動天，無遠弗屆。滿招損，謙受益，時乃天道。」帝初于歷山，往于田，日號泣于旻天、于父母。負罪引慝，祗載見瞽瞍，夔夔齋慄，瞽亦允若；至誠感神，矧茲有苗。</p>
<p>禹拜昌言曰：「俞！」班師振旅。</p>
<p>帝乃誕敷文德，舞干羽于兩階。七旬，有苗格。</p>