<h5>尚書</h5>　　　<span class="style11">商書 ‧ 說命上</span>
<hr>
  
            <p class="style15">高宗夢得說，使百工營求諸野，得諸傅巖，作說命三篇。</p>
<p>王宅憂亮，陰三祀。既免喪，其惟弗言。群臣咸諫于王，曰：「嗚呼！知之曰明哲，明哲實作則。天子惟君萬邦，百官承式。」王言惟作命，不言，臣下罔攸稟令。</p>
<p>王庸作書以誥曰：「以台正于四方，惟恐德弗類，茲故弗言。恭默思道，夢帝賚予良弼，其代予言。」乃審厥象，俾以形旁求于天下。說築傅巖之野，惟肖。爰立作相，王置諸其左右。命之曰：「朝夕納誨，以輔台德。若金，用汝作礪；若濟巨川，用汝作舟楫；若歲大旱，用汝作霖雨。啟乃心，沃朕心，若藥弗瞑眩，厥疾弗瘳。若跣弗視地，厥足用傷。惟曁乃僚，罔不同心，以匡乃辟。俾率先王，迪我高后，以康兆民。嗚呼！欽予時命，其惟有終。」 </p>
<p>說復于王曰：「惟木從繩則正，后從諫則聖。后克聖，臣不命其承，疇敢不祗若王之休命！」 </p>
<hr>        
