

         <h5>尚書</h5>　　　<span class="style11">周書 ‧ 酒誥</span>
      <hr>
  
                    <p>王若曰：「明大命於妹邦。乃穆考文王，肇國在西土；厥誥毖庶邦庶士，越少正、御事，朝夕曰：『祀茲酒。』惟天降命肇我民，惟元祀。天降威，我民用大亂喪德，亦罔非酒惟行。越小大邦用喪，亦罔非酒惟辜。文王誥敎小子，有正、有事，無彝酒。越庶國飲，惟祀，德將、無醉。惟曰：『我民迪小子惟土物愛，厥心臧，聰聽祖考之彝訓。越小大德，小子惟一。』妹土嗣爾股肱，純其藝黍稷，奔走事厥考厥長。肇牽車牛遠服賈，用孝養厥父母；厥父母慶，自洗腆，致用酒。庶士、有正，越庶伯君子，其爾典聽朕敎。爾大克羞耇惟君，爾乃飲食醉飽，丕惟曰：爾克永觀省，作稽中德。爾尚克羞饋祀，爾乃自介用逸。茲乃允惟王正事之臣；茲亦惟天若元德，永不忘在王家。」</p>
                    <p>王曰：「封！我西土棐徂邦君、御事、小子，尚克用文王敎，不腆于酒。故我至于今，克受殷之命。」</p>
                    <p>王曰：「封。我聞惟曰，在昔殷先哲王，迪畏天，顯小民，經德秉哲。自成湯咸至于帝乙，成王畏相。惟御事厥棐有恭，不敢自暇自逸，矧曰其敢崇飲？越在外服，侯、甸、男、衛、邦伯；越在內服，百僚、庶尹、惟亞、惟服、宗工，越百姓里居，罔敢湎于酒；不惟不敢，亦不暇。惟助成王德顯，越尹人祇辟。我聞亦惟曰：在今後嗣王酣身，厥命罔顯于民，祇保越怨不易。誕惟厥縱淫泆于非彝，用燕、喪威儀，民罔不衋傷心。惟荒腆于酒，不惟自息，乃逸。厥心疾很，不克畏死；辜在商邑，越殷國滅無罹。弗惟德馨香、祀登聞于天，誕惟民怨。庶群自酒，腥聞在上；故天降喪于殷，罔愛于殷：惟逸。天非虐，惟民自速辜。」</p>
                    <p>王曰：「封！予不惟若茲多誥。古人有言曰：『人無於水監，當於民監。』今惟殷墜厥命，我豈可不大監撫于時？予惟曰：汝劼毖殷獻臣，侯、甸、男、衛；矧太史友、內史友，越獻臣百宗工；矧惟爾事，服休、服采；矧惟若疇：圻父薄違，農父若保，宏父定辟，矧汝剛制于酒。厥或誥曰：『群飲。』汝勿佚，盡執拘以歸于周，予其殺。又惟殷之迪諸臣、惟工，乃湎于酒，勿庸殺之，姑惟敎之有斯明享。乃不用我敎辭，惟我一人弗恤，弗蠲乃事，時同于殺。」</p>
                    <p>王曰：「封！汝典聽朕毖，勿辯乃司民湎于酒。」</p>
                    <hr>
                