<h5>尚書</h5>　　　<span class="style11">虞書 ‧ 舜典</span>
<hr>
  
          <p class="style15">虞舜側微，堯聞之聰明，將使嗣位，歷試諸難，作舜典。</p>
<p>曰若稽古，帝舜曰重華，協于帝。濬哲文明，溫恭允塞，玄德升聞，乃命以位。 </p>
<p>慎徽五典，五典克從；納于百揆，百揆時敘；賓于四門，四門穆穆；納于大麓，烈風雷雨弗迷。</p>
<p>帝曰：「格汝舜！詢事考言，乃言厎可績，三載，汝陟帝位。」舜讓于德，弗嗣。</p>
<p>正月上日，受終于文祖。在璿璣玉衡，以齊七政。肆類于上帝，禋于六宗，望于山川，遍于群神。</p>
<p>輯五瑞，既月乃日，覲四岳群牧，班瑞于群后。歲二月，東巡守，至于岱宗，柴；望秩于山川，肆覲東后。協時月，正日；同律度量衡。脩五禮、五玉、三帛、二生、一死，贄。如五器，卒乃復。五月，南巡守，至于南岳，如岱禮。八月，西巡守，至于西岳，如初。十有一月，朔巡守，至于北岳，如西禮。歸，格于藝祖，用特。五載一巡守，群后四朝；敷奏以言，明試以功，車服以庸。</p>
<p>肇十有二州，封十有二山，濬川。</p>
<p>象以典刑。流宥五刑。鞭作官刑，扑作教刑，金作贖刑。眚災肆赦，怙終賊刑。「欽哉！欽哉！惟刑之恤哉！」</p>
<p>流共工于幽洲，放驩兜于崇山，竄三苗于三危，殛鯀于羽山：四罪而天下咸服。</p>
<p>二十有八載，帝乃殂落，百姓如喪考妣，三載，四海遏密八音。</p>
<p>月正元日，舜格于文祖。詢于四岳，闢四門，明四目，達四聰。咨十有二牧，曰：「食哉，惟時！柔遠能邇，惇德允元，而難任人，蠻夷率服。」</p>
<p>舜曰：「咨！四岳。有能奮庸，熙帝之載，使宅百揆，亮采惠疇？」僉曰：「伯禹作司空。」帝曰：「俞咨！禹，汝平水土，惟時懋哉！」禹拜稽首，讓于稷、契曁臯陶。帝曰：「俞，汝往哉！」</p>
<p>帝曰：「棄！黎民阻飢。汝后稷，播時百穀。」</p>
<p>帝曰：「契，百姓不親，五品不遜。汝作司徒，敬敷五教，在寬。」</p>
<p>帝曰：「臯陶！蠻夷猾夏，寇賊姦宄。汝作士，五刑有服，五服三就；五流有宅，五宅三居：惟明克允。」</p>
<p>帝曰：「疇若予工？」僉曰：「垂哉。」帝曰：「俞咨！垂，汝共工。」垂拜稽首，讓于殳斨曁伯與。帝曰：「俞，往哉；汝諧。」</p>
<p>帝曰：「疇若予上下草木鳥獸？」僉曰：「益哉！」帝曰：「俞咨！益，汝作朕虞。」益拜稽首，讓于朱、虎、熊、羆。帝曰：「俞，往哉；汝諧。」</p>
<p>帝曰：「咨，四岳！有能典朕三禮？」僉曰：「伯夷。」帝曰：「俞咨！伯，汝作秩宗。夙夜惟寅，直哉惟清。」伯拜稽首，讓于夔、龍。帝曰：「俞，往欽哉！」</p>
<p>帝曰：「夔，命汝典樂，教胄子。直而溫，寬而栗，剛而無虐，簡而無傲，詩言志，歌永言，聲依永，律和聲；八音克諧，無相奪倫：神人以和。」夔曰：「於！予擊石拊石，百獸率舞。」</p>
<p>帝曰：「龍，朕墍讒說殄行，震驚朕師。命汝作納言，夙夜出納朕命，惟允。」</p>
<p>帝曰：「咨！汝二十有二人，欽哉！惟時亮天功。」</p>
<p>三載考績；三考，黜陟幽明；庶績咸熙。分北三苗。</p>
<p>舜生三十徵庸，三十在位，五十載，陟方乃死。</p>
<hr>      
