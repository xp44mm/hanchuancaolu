<h5>尚書</h5>　　　<span class="style11">周書 ‧ 蔡仲之命</span>
<hr>
  
                            <p class="style15">蔡叔既沒，王命蔡仲踐諸侯位，作蔡仲之命。</p>
<p>惟周公位冢宰，正百工。群叔流言，乃致辟管叔于商，囚蔡叔于郭隣，以車七乘；降霍叔于庶人，三年不齒；蔡仲克庸祗德，周公以為卿士。叔卒，乃命諸王邦之蔡。 </p>
<p>王若曰：「小子胡！惟爾率德改行，克慎厥猷；肆予命爾侯于東土，往即乃封，敬哉！爾尚蓋前人之愆，惟忠惟孝；爾乃邁跡自身，克勤無怠，以垂憲乃後；率乃祖文王之彝訓，無若爾考之違王命。皇天無親，惟德是輔，民心無常，惟惠之懷；為善不同，同歸于治，為惡不同，同歸于亂。爾其戒哉！慎厥初，惟厥終，終以不困，不惟厥終，終以困窮；懋乃攸績，睦乃四鄰，以蕃王室，以和兄弟。康濟小民，率自中，無作聰明亂舊章；詳乃視聽，罔以側言改厥度，則予一人汝嘉。」</p>
<p>王曰：「嗚呼！小子胡，汝往哉！無荒棄朕命。」</p>
<hr>                        
