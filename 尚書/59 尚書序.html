<h5>尚書</h5>　　　<span class="style11">尚書序</span>
<hr>
  
              <p class="style7">尚書序，孔安國所作，述尚書所記之時代，并敘之由來。</p>
<p>古者伏犧氏之王天下也，始畫八卦，造書契，以代結繩之政，由是文籍生焉。伏羲、神農、黃帝之書，謂之三墳，言大道也。少昊、顓頊、高辛、唐、虞之書，謂之五典，言常道也。至于夏、商、周之書，雖設教不倫，雅誥奧義，其歸一揆。是故歷代寶之，以為大訓。八卦之說，謂之八索，求其義也。九州之志，謂之九丘。丘，聚也。言九州所有，土地所生，風氣所宜，皆聚此書也。春秋左氏傳曰，楚左史倚相能讀三墳、五典、八索、九丘，即謂上世帝王遺書也。</p>
<p>先君孔子，生於周末，覩史籍之煩文，懼覽之者不一，遂乃定禮、樂，明舊章，刪詩為三百篇，約史記而修春秋，讚易道以黜八索，述職方以除九丘。討論墳、典，斷自唐虞以下，訖于周，芟夷煩亂，翦截浮辭，舉其宏綱，撮其機要，足以垂世立教。典、謨、訓、誥、誓、命之文，凡百篇，所以恢弘至道，示人主以軌範也。帝王之制，坦然明白，可舉而行。三千之徒並受其義。及秦始皇滅先代典籍，焚書坑儒，天下學士逃難解散。我先人用藏其家書于屋壁。</p>
<p>漢室龍興，開設學校，旁求儒雅，以闡大猷。濟南伏生，年過九十，失其本經，口以傳授，裁二十餘篇，以其上古之書，謂之尚書。百篇之義，世莫得聞。至魯共王好治宮室，壞孔子舊宅，以廣其居，於壁中得先人所藏古文虞夏商周之書，及傳論語孝經，皆科斗文字。王又升孔子堂，聞金石絲竹之音，乃不壞宅，悉以書還孔氏。科斗書廢已久，時人無能知者，以所聞伏生之書，考論文義，定其可知者，為隸古定；更以竹簡寫以，增多伏生二十五篇。伏生又以舜典合於堯典，益稷合於皋陶謨，盤庚三篇合為一，康王之誥合於顧命。復出此篇并序，凡五十九篇，為四十六卷。其餘錯亂摩滅，弗可復知，悉上送官，藏之書府，以待能者。</p>
<p>承詔為五十九篇作傳，於是遂研精覃思，博考經籍，採摭群言，以立訓傳，約文申義，敷暢厥旨，庶幾有補於將來。書序，序所以為作者之意，昭然義見，宜相附近，故引之各冠其篇首，定五十八篇。既畢，會國有巫蠱事，經籍道息，用不復以聞，傳之子孫，以貽後代。若好古博雅君子，與我同志，亦所不隱也。</p>
<p>昔在帝堯，聰明文思，光宅天下，將遜于位，讓于虞舜，作堯典。</p>
<p>虞舜側微，堯聞之聰明，將使嗣位，歷試諸難，作舜典。</p>
<p>帝釐下土方，設居方，別生分類。作汨作、九共九篇、稾飫。</p>
<p>臯陶矢厥謨，禹成厥功，帝舜申之。作大禹、臯陶謨、益稷。</p>
<p>禹別九州，隨山濬川，任土作貢。</p>
<p>啟與有扈戰于甘之野，作甘誓。</p>
<p>太康失邦，昆弟五人，須于洛汭，作五子之歌。</p>
<p>羲和湎淫，廢時亂日，胤往征之，作胤征。</p>
<p>自契至于成湯八遷，湯始居亳，從先王居。作帝告、釐沃。</p>
<p>湯征諸侯，葛伯不祀，湯始征之，作湯征。</p>
<p>伊尹去亳適夏，既醜有夏，復歸於亳。入自北門，乃遇汝鳩汝方。作汝鳩、汝方。</p>
<p>伊尹相湯伐桀，升自陑，遂與桀戰于鳴條之野，作湯誓。</p>
<p>湯既勝夏，欲遷其社，不可。作夏社、疑至、臣扈。</p>
<p>夏師敗績，湯遂從之，遂伐三朡，俘厥寶玉。誼伯仲伯作典寶。</p>
<p>湯歸自夏，至于大坰，仲虺作誥。</p>
<p>湯既黜夏命，復歸于亳，作湯誥。</p>
<p>咎單作明居。</p>
<p>成湯既沒，太甲元年，伊尹作伊訓、肆命、徂后。</p>
<p>太甲既立，不明，伊尹放諸桐。三年，復歸于亳，思庸，伊尹作太甲三篇。</p>
<p>伊尹作咸有一德。</p>
<p>沃丁既葬伊尹于亳，咎單遂訓伊尹事，作沃丁。</p>
<p>伊陟相大戊，亳有祥桑穀共生于朝。伊陟贊于巫咸，作咸乂四篇。</p>
<p>太戊贊于伊陟，作伊陟、原命。</p>
<p>仲丁遷于囂，作仲丁。</p>
<p>河亶甲居相，作河亶甲。</p>
<p>祖乙圯于耿，作祖乙。</p>
<p>盤庚五遷，將治亳殷，民咨胥怨。作盤庚三篇。</p>
<p>高宗夢得說，使百工營求諸野，得諸傅巖，作說命三篇。</p>
<p>高宗祭成湯，有飛雉升鼎耳而雊，祖己訓諸王，作高宗肜日、高宗之訓。</p>
<p>殷始咎周，周人乘黎。祖伊恐，奔告于受，作西伯戡黎。</p>
<p>殷既錯天命，微子作誥父師少師。</p>
<p>惟十有一年，武王伐殷。一月戊午，師渡孟津，作泰誓三篇。</p>
<p>武王戎車三百兩，虎賁三百人，與受戰于牧野，作牧誓。</p>
<p>武王伐殷，往伐，歸獸，識其政事，作武成。</p>
<p>武王勝殷殺受，立武庚，以箕子歸。作洪範。</p>
<p>武王既勝殷，邦諸侯，班宗彝，作分器。</p>
<p>西旅獻獒，太保作旅獒。</p>
<p>巢伯來朝，芮伯作旅巢命。</p>
<p>武王有疾，周公作金縢。</p>
<p>武王崩，三監及淮夷叛，周公相成王，將黜殷，作大誥。</p>
<p>成王既黜殷命，殺武庚，命微子啟代殷後，作微子之命。</p>
<p>唐叔得禾，異畝同穎，獻諸天子。王命唐叔歸周公于東，作歸禾。</p>
<p>周公既得命禾，旅天子之命，作嘉禾。</p>
<p>成王既伐管叔、蔡叔，以殷餘民封康叔，作康誥、酒誥、梓材。</p>
<p>成王在豐，欲宅洛邑，使召公先相宅，作召誥。</p>
<p>召公既相宅，周公往營成周，使來告卜，作洛誥。</p>
<p>成周既成，遷殷頑民，周公以王命告，作多士。</p>
<p>周公作無逸。</p>
<p>召公為保，周公為師，相成王為左右；召公不說，周公作君奭。</p>
<p>蔡叔既沒，王命蔡仲踐諸侯位，作蔡仲之命。</p>
<p>成王東伐淮夷，遂踐奄，作成王政。</p>
<p>成王既踐奄，將遷其君於蒲姑，周公告召公，作將蒲姑。</p>
<p>成王歸自奄，在宗周，誥庶邦，作多方。</p>
<p>周公作立政。</p>
<p>成王既黜殷命，滅淮夷，還歸在豐，作周官。</p>
<p>成王既伐東夷，肅慎來賀。王俾榮伯作賄肅慎之命。</p>
<p>周公在豐，將沒，欲葬成周。公薨，成王葬于畢，告周公，作亳姑。</p>
<p>周公既沒，命君陳分正東郊成周，作君陳。</p>
<p>成王將崩，命召公、畢公率諸侯相康王，作顧命。</p>
<p>康王既尸天子，遂誥諸侯，作康王之誥。</p>
<p>康王命作冊畢，分居里，成周郊，作畢命。</p>
<p>穆王命君牙，為周大司徒，作君牙。</p>
<p>穆王命伯冏為周太僕正，作冏命。</p>
<p>呂命；穆王訓夏贖刑，作呂刑。</p>
<p>平王錫晉文侯秬鬯、圭瓚，作文侯之命。</p>
<p>魯侯伯禽宅曲阜，徐夷並興，東郊不開。作費誓。</p>
<p>秦穆公伐鄭，晉襄公帥師敗諸崤，還歸，作秦誓。</p>
<hr>          
