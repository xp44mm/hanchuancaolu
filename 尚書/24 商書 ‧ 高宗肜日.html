<h5>尚書</h5>　　　<span class="style11">商書 ‧ 高宗肜日</span>
<hr>
  
              <p class="style15">高宗祭成湯，有飛雉升鼎耳而雊，祖己訓諸王，作高宗肜日、高宗之訓。</p>
<p>高宗肜日，越有雊雉。祖己曰：「惟先格王，正厥事。」</p>
<p>乃訓于王曰：「惟天監下民，典厥義。降年有永有不永；非天夭民，民中絕命。民有不若德，不聽罪；天既孚命正厥德，乃曰：『其如台？』嗚呼！王司敬民；罔非天胤，典祀無豐于昵。」</p>
<hr>          
