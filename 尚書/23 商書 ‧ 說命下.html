<h2>商書 ‧ 說命下</h2>
<p>王曰：「來！汝說。台小子舊學于甘盤，既乃遯于荒野，入宅于河。自河徂亳，曁厥終罔顯。爾惟訓于朕志。若作酒醴，爾惟麴糵；若作和羹，爾惟鹽梅。爾交脩予，罔予棄，予惟克邁乃訓。」</p>
<p>說曰：「王！人求多聞，時惟建事。學于古訓，乃有獲。事不師古，以克永世，匪說攸聞。惟學遜志，務時敏，厥脩乃來。允懷于茲，道積于厥躬。惟斅學半，念終始典于學，厥德脩罔覺。監于先王成憲，其永無愆。惟說式克欽承，旁招俊乂，列于庶位。」</p>
<p>王曰：「嗚呼！說！四海之內，咸仰朕德，時乃風。股肱惟人，良臣惟聖。昔先正保衡，作我先王，乃曰：『予弗克俾厥后惟堯、舜，其心愧恥，若撻于市。』一夫不獲，則曰：『時予之辜！』佑我烈祖，格于皇天。爾尚明保予，罔俾阿衡，專美有商。為后非賢不乂，惟賢非后不食。其爾克紹乃辟于先王，永綏民！」</p>
<p>說拜稽首，曰：「敢對揚天子之休命！」</p>