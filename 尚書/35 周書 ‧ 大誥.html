<h5>尚書</h5>　　　<span class="style11">周書 ‧ 大誥</span>
<hr>
  
                    <p class="style15">武王崩，三監及淮夷叛，周公相成王，將黜殷，作大誥。</p>
<p>王若曰：「猷，大誥爾多邦，越爾御事。弗弔，天降割于我家，不少延。洪惟我幼沖人，嗣無疆大歷服。弗造哲，迪民康，矧曰其有能格、知天命？巳，予惟小子，若涉淵水，予惟往求朕攸濟。敷賁，敷前人受命，茲不忘大功，予不敢閉于天降威用。寧王遺我大寶龜，紹天明；卽命曰：『有大艱于西土，西土人亦不靜，越茲蠢。』殷小腆，誕敢紀其敘。天降威，知我國有疵，民不康。曰：『予復。』反鄙我周邦。今蠢，今翼日，民獻有十夫，予翼，以于敉寧武圖功。我有大事，休，朕卜并吉。肆予告我友邦君，越尹氏、庶士、御事，曰：『予得吉卜，予惟以爾庶邦，于伐殷逋播臣。』爾庶邦君，越庶士、御事，罔不反曰：『艱大，民不靜，亦惟在王宮、邦君室。越予小子，考翼，不可征；王害不違卜？』肆予沖人，永思艱。曰：嗚呼！允蠢鰥寡，哀哉！予造天役，遺大投艱于朕身；越予沖人，不卬自恤。義爾邦君，越爾多士，尹氏、御事、綏予曰：『無毖于恤，不可不成乃寧考圖功。』己，予惟小子，不敢替上帝命。天休于寧王，興我小邦周；寧王惟卜用，克綏受茲命。今天其相民，矧亦惟卜用。嗚呼！天明畏，弼我丕丕基。」</p>
<p>王曰：「爾惟舊人，爾丕克遠省，爾知寧王若勤哉！天閟毖我成功所，予不敢不極卒寧王圖事。肆予大化誘我友邦君；天棐忱辭，其考我民，予曷其不于前寧人圖功攸終？天亦惟用勤毖我民，若有疾；予曷敢不于前寧人攸受休畢？」</p>
<p>王曰：「若昔，朕其逝。朕言艱日思。若考作室，既厎法，厥子乃弗肯堂，矧肯構？厥父菑，厥子乃弗肯播，矧肯穫？厥考翼其肯曰：『予有後，弗弃基？』肆予曷敢不越卬敉寧王大命？若兄考，乃有友伐厥子，民養其勸弗救？」</p>
<p>王曰：「嗚呼！肆哉爾庶邦君，越爾御事。爽邦由哲，亦惟十人，迪知上帝命，越天棐忱，爾時罔敢易法，矧今天降戾于周邦？惟大艱人，誕隣胥伐于厥室；爾亦不知天命不易。予永念曰：天惟喪殷；若穡夫，予曷敢不終朕畝？天亦惟休于前寧人，予曷其極卜？敢弗于從，率寧人有指疆土？矧今卜并吉？肆朕誕以爾東征；天命不僭，卜陳惟若茲。」</p>
<hr>                
