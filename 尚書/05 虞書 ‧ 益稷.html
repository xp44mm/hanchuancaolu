<h2>虞書 ‧ 益稷</h2>
<p>帝曰：「來，禹！汝亦昌言。」禹拜曰：「都，帝！予何言？予思日孜孜。」臯陶曰：「吁！如何？」禹曰：「洪水滔天，浩浩懷山襄陵；下民昬墊。予乘四載，隨山刊木。曁益奏庶鮮食。予決九川，距四海；濬畎澮，距川。曁稷播奏庶艱食、鮮食，懋遷有無化居。烝民乃粒，萬邦作乂。」臯陶曰：「俞，師汝昌言。」</p>
<p>禹曰：「都，帝！慎乃在位。」帝曰：「俞。」禹曰：「安汝止，惟幾惟康，其弼直；惟動丕應。徯志以昭受上帝，天其申命用休。」</p>
<p>帝曰：「吁！臣哉鄰哉！鄰哉臣哉！」禹曰：「俞。」帝曰：「臣作朕股肱耳目：予欲左右有民，汝翼。予欲宣力四方，汝為。予欲觀古人之象，日月星辰、山龍華蟲、作會，宗彝、藻、火、粉米、黼、黻、絺繡，以五采彰施于五色，作服，汝明。予欲聞六律五聲八音，在治忽，以出納五言，汝聽。予違，汝弼；汝無面從，退有後言。欽四鄰。庶頑讒說，若不在時，侯以明之，撻以記之；書用識哉，欲竝生哉。工以納言，時而颺之；格則承之庸之，否則威之。」</p>
<p>禹曰：「俞哉，帝！光天之下，至于海隅蒼生，萬邦黎獻，共惟帝臣。惟帝時舉，敷納以言，明庶以功，車服以庸。誰敢不讓，敢不敬應？帝不時敷，同日奏罔功。無若丹朱傲，惟慢游是好，傲虐是作，罔晝夜頟頟；罔水行舟，朋淫于家，用殄厥世。予創若時。娶于塗山，辛壬癸甲；啟呱呱而泣，予弗子，惟荒度土功。弼成五服，至于五千；州十有二師，外薄四海，咸建五長。各迪有功，苗頑弗卽工。帝其念哉。」</p>
<p>帝曰：「迪朕德，時乃功惟敘。臯陶方祗厥敘，方施象刑，惟明。」</p>
<p>夔曰戛擊鳴球，搏拊琴瑟以詠，祖考來格，虞賓在位，羣后德讓。下管鼗鼓，合止柷敔，笙鏞以間；鳥獸蹌蹌。簫韶九成，鳳皇來儀。夔曰：「於！予擊石拊石，百獸率舞，庶尹允諧。」</p>
<p>帝庸作歌，曰：「勑天之命，惟時惟幾。」乃歌曰：「股肱喜哉，元首起哉，百工熙哉。」臯陶拜手稽首，颺言曰：「念哉！率作興事，慎乃憲，欽哉！屢省乃成，欽哉！」乃賡載歌曰：「元首明哉，股肱良哉，庶事康哉！」又歌曰：「元首叢脞哉，股肱惰哉，萬事墮哉！」帝拜曰：「俞，往欽哉！」</p>