<h5>尚書</h5>　　　<span class="style11">周書 ‧ 畢命</span>
<hr>
  
                                          <p class="style15">康王命作冊畢，分居里，成周郊，作畢命。</p>
<p>惟十有二年，六月，庚午朏。越三日壬申，王朝步自宗周，至于豐。以成周之衆，命畢公保釐東郊。</p>
<p>王若曰：「嗚呼！父師，惟文王、武王，敷大德于天下，用克受殷命。惟周公左右先王，綏定厥家，毖殷頑民，遷于洛邑，密邇王室，式化厥訓。既歷三紀，世變風移，四方無虞，予一人以寧。道有升降，政由俗革，不臧厥臧，民罔攸勸。惟公懋德，克勤小物，弼亮四世，正色率下，罔不祗師言。嘉績多于先王，予小子垂拱仰成。」</p>
<p>王曰：「嗚呼！父師，今予祗命公以周公之事，往哉！旌別淑慝，表厥宅里，彰善癉惡，樹之風聲。弗率訓典，殊厥井疆，俾克畏慕。申畫郊圻，慎固封守，以康四海。政貴有恒，辭尚體要，不惟好異。商俗靡靡，利口惟賢，餘風未殄，公其念哉！我聞曰：『世祿之家，鮮克由禮，以蕩陵德，實悖天道。敝化奢麗，萬世同流。』茲殷庶士，席寵惟舊，怙侈滅義，服美于人。驕淫矜侉，將由惡終，雖收放心，閑之惟艱。資富能訓；惟以永年，惟德惟義，時乃大訓。不由古訓，于何其訓？」</p>
<p>王曰：「嗚呼！父師，邦之安危，惟茲殷士，不剛不柔，厥德允修。惟周公克慎厥始，惟君陳克和厥中，惟公克成厥終。三后協心，同底于道，道洽政治，澤潤生民。四夷左衽，罔不咸賴，予小子永膺多福。公其惟時成周，建無窮之基，亦有無窮之聞。子孫訓其成式，惟乂。嗚呼！罔曰弗克，惟既厥心；罔曰民寡，惟慎厥事。欽若先王成烈，以休于前政。」</p>
<hr>                                      
