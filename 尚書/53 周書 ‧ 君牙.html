<h5>尚書</h5>　　　<span class="style11">周書 ‧ 君牙</span>
<hr>
  
                                            <p class="style15">穆王命君牙，為周大司徒，作君牙。</p>
<p>王若曰：「嗚呼！君牙，惟乃祖乃父，世篤忠貞，服勞王家，厥有成績，紀于太常。惟予小子，嗣守文武成康遺緒，亦惟先正之臣，克左右亂四方。心之憂危，若蹈虎尾，涉于春冰。今命爾予翼，作股肱心膂。纘乃舊服，無忝祖考，弘敷五典，式和民則。爾身克正，罔敢弗正，民心罔中，惟爾之中。夏暑雨，小民惟曰：『怨咨。』冬祁寒，小民亦惟曰：『怨咨。』厥惟艱哉！思其艱以圖其易，民乃寧。嗚呼！丕顯哉，文王謨；丕承哉，武王烈。啟佑我後人，咸以正罔缺。爾惟敬明乃訓，用奉若于先王。對揚文武之光命，追配于前人。」</p>
<p>王若曰：「君牙，乃惟由先正，舊典時式，民之治亂在茲。率乃祖考之攸行，昭乃辟之有乂。」</p>
<hr>                                        
