<h2>商書 ‧ 太甲中</h2>
<p>惟三祀，十有二月朔。伊尹以冕服，奉嗣王歸于亳。作書曰：「民非后，罔克胥匡以生；后非民，罔以辟四方，皇天眷佑有商，俾嗣王克終厥德，實萬世無疆之休。」</p>
<p>王拜手稽首曰：「予小子不明于德，自底不類。欲敗度，縱敗禮，以速戾于厥躬。天作孽，猶可違；自作孽，不可逭。既往背師保之訓，弗克于厥初，尚賴匡救之德，圖惟厥終。」</p>
<p>伊尹拜手稽首曰：「修厥身，允德協于下，惟明后。先王子惠困窮，民服厥命，罔有不悅，並其有邦厥鄰，乃曰：『徯我后，后來無罰。』王懋乃德，視乃厥祖，無時豫怠，奉先思孝，接下思恭，視遠惟明，聽德惟聰。朕承王之休無斁。」</p>