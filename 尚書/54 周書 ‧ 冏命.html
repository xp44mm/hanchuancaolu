
<h5>尚書</h5>　　　<span class="style11">周書 ‧ 冏命</span>
      <hr>
  
      <p class="style15">穆王命伯冏為周太僕正，作冏命。</p>
      <p>王若曰：「伯冏！惟予弗克于德，嗣先人宅丕后。怵惕惟厲，中夜以興，思免厥愆。昔在文武，聰明齊聖，小大之臣，咸懷忠良。其侍御樸從，罔匪正人，以旦夕承弼厥辟，出入起居，罔有不欽，發號施令，罔有不臧，下民祇若，萬邦咸休。惟予一人無良，實賴左右前後有位之士，匡其不及。繩愆糾謬，格其非心，俾克紹先烈。今予命汝作大正，正于羣僕侍御之臣，懋乃后德，交修不逮；慎簡乃僚，無以巧言令色，便辟側媚，其惟吉士。僕臣正，厥后克正，僕臣諛，厥后自聖；后德惟臣，不德惟臣。爾無昵于憸人，充耳目之官，迪上以非先王之典；非人其吉，惟貨其吉；若時瘝厥官；惟爾大弗克祇厥辟，惟予汝辜。」</p>
      <p>王曰：「嗚呼！欽哉！永弼乃后于彝憲。」</p>
      <hr>
  