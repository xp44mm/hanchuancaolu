

   <h5>尚書</h5>　　　<span class="style11">夏書 ‧ 禹貢</span>
      <hr>
  
            <p class="style15">禹別九州，隨山濬川，任土作貢。</p>
            <p>禹敷土，隨山刊木，奠高山大川。 </p>
            <p>冀州：既載壺口，治梁及岐。既修太原，至于岳陽。覃懷厎績，至于衡漳。厥土惟白壤，厥賦惟上上錯，厥田惟中中，恒衞既從，大陸既作。島夷皮服。夾右碣石入于河。</p>
            <p>濟河惟兗州：九河既道，雷夏既澤，灉沮會同；桑土既蠶，是降丘宅土。厥土黑墳。厥草惟繇，厥木惟條。厥田惟中下，厥賦貞。作十有三載，乃同。厥貢漆絲，厥篚織文。浮于濟漯，達于河。</p>
            <p>海岱惟青州：嵎夷既略，濰淄其道。厥土白墳；海濱廣斥。厥田惟上下，厥賦中上。厥貢鹽絺，海物惟錯，岱畎絲、枲、鉛、松、怪石。萊夷作牧。厥篚檿絲。浮于汶，達于濟。</p>
            <p>海岱及淮惟徐州：淮沂其乂，蒙羽其藝；大野既豬，東原底平。厥土赤埴墳。草木漸包。厥田惟上中，厥賦中中。厥貢惟土五色，羽畎夏翟，嶧陽孤桐，泗濱浮磬，淮夷蠙珠曁魚；厥篚玄纖縞。浮于淮泗，達于河。</p>
            <p>淮海惟揚州：彭蠡既豬，陽鳥攸居；三江既入，震澤厎定。篠簜既敷。厥草惟夭，厥木惟喬。厥土惟塗泥。厥田惟下下，厥賦下上錯。厥貢惟金三品，瑤琨篠簜，齒革羽毛惟木。島夷卉服。厥篚織貝；厥包橘柚，錫貢。沿于江海，達于淮泗。</p>
            <p>荊及衡陽惟荊州：江漢朝宗于海，九江孔殷，沱潛既道，雲土夢作乂。厥土惟塗泥。厥田惟下中，厥賦上下。厥貢羽毛齒革，惟金三品，杶榦栝柏，礪砥砮丹，惟箘簵楛，三邦厎貢厥名。包匭菁茅；厥篚玄纁璣組；九江納錫大龜。浮于江沱潛漢，逾于洛，至于南河。</p>
            <p>荊河惟豫州：伊洛瀍澗，既入于河，滎波既豬，導菏澤，被孟豬。厥土惟壤，下土墳壚。厥田惟中上，厥賦錯上中。厥貢漆枲絺紵，厥篚纖纊，錫貢磬錯。浮于洛，達于河。</p>
            <p>華陽黑水惟梁州：岷嶓既藝，沱潛既道，蔡蒙旅平，和夷厎績。厥土青黎，厥田惟下上，厥賦下中三錯。厥貢璆、鐵、銀、鏤、砮、磬、熊、羆、狐、貍、織皮。西傾因桓是來，浮于潛，逾于沔，入于渭，亂于河。</p>
            <p>黑水西河惟雍州：弱水既西，涇屬渭汭，漆沮既從，灃水攸同；荊岐既旅，終南惇物，至于鳥鼠；原隰厎績，至于豬野；三危既宅，三苗丕敘。厥土惟黃壤，厥田惟上上，厥賦中下。厥貢惟球琳琅玕。浮于積石，至于龍門西河，會于渭汭。織皮：崐崙、析支、渠搜，西戎即敘。</p>
            <p>導岍及岐，至于荊山，逾于河；壺口、雷首，至于太岳；厎柱、析城，至于王屋；太行、恒山，至于碣石，入于海。西傾、朱圉、鳥鼠，至于太華；熊耳。外方、桐柏，至于陪尾。導嶓冢，至于荊山；內方至于大別。岷山之陽，至于衡山，過九江，至于敷淺原。導弱水，至于合黎，餘波入于流沙。導黑水，至于三危，入于南海。導河積石，至于龍門，南至于華陰，東至于厎柱，又東至于孟津，東過洛汭，至于大伾；北過降水，至于大陸，又北播為九河，同為逆河，入于海。嶓冢導漾，東流為漢，又東為滄浪之水，過三澨，至于大別，南入于江；東匯澤為彭蠡，東為北江，入于海。岷山導江，東別為沱，又東至于灃，過九江，至于東陵，東迆北會于匯，東為中江，入于海。導沇水，東流為濟，入于河，溢為滎，東出于陶丘北，又東至于菏，又東北會于汶，又北東入于海。導淮自桐柏，東會于泗沂，東入于海。導渭自鳥鼠同穴，東會于灃，又東會于涇，又東過漆沮，入于河。導洛自熊耳，東北會于澗瀍，又東會于伊，又東北入于河。</p>
            <p>九州攸同，四隩既宅；九山刊旅，九川滌源，九澤既陂。四海會同，六府孔修；庶士交正，厎慎財賦，咸則三壤，成賦中邦。錫土姓，祗台德先；不距朕行。五百里甸服：百里賦納總，二百里納銍，三百里納秸服，四百里粟，五百里米。五百里侯服：百里采，二百里男邦，三百里諸侯。五百里綏服：三百里揆文教，二百里奮武衞。五百里要服：三百里夷，二百里蔡。五百里荒服：三百里蠻，二百里流。東漸于海，西被于流沙；朔南曁聲教，訖于四海。禹錫玄圭，告厥成功。</p>
            <hr>
        