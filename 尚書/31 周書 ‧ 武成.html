

      <h5>尚書</h5>　　　<span class="style11">周書 ‧ 武成</span>
      <hr>
  
                    <p class="style15">武王伐殷，往伐，歸獸，識其政事，作武成。</p>
                    <p>惟一月壬辰，旁死魄，越翼日癸巳，王朝步自周，于征伐商。厥四月哉生明，王來自商至于豐。乃偃武修文。歸馬于華山之陽，放牛于桃林之野，示天下弗服。丁未，祀于周廟，邦甸、侯、衛，駿奔走，執豆籩。越三日庚戌，柴望大告武成。 </p>
                    <p>既生魄，庶邦冢君，曁百工，受命于周。 </p>
                    <p>王若曰：「嗚呼！群后，惟先王建邦啟土。公劉克篤前烈，至于大王，肇基王跡，王季其勤王家。我文考文王，克成厥勳，誕膺天命，以撫方夏。大邦畏其力，小邦懷其德。惟九年，大統未集。予小子其承厥志。厎商之罪，告于皇天后土，所過名山大川。曰：『惟有道曾孫周王發，將有大正于商。』今商王受無道，暴殄天物，害虐烝民，為天下逋逃主，萃淵藪。予小子既獲仁人，敢祇承上帝，以遏亂略。華夏蠻貊，罔不率俾，恭天成命。肆予東征，綏厥士女。惟其士女，篚厥玄黃，昭我周王。天休震動，用附我大邑周。惟爾有神，尚克相予，以濟兆民，無作神羞。」 </p>
                    <p>既戊午，師逾孟津，癸亥，陳于商郊，俟天休命。甲子昧爽，受率其旅若林，會于牧野。罔有敵于我師，前徒倒戈，攻于後以北，血流漂杵。一戎衣，天下大定。乃反商政，政由舊。釋箕子囚，封比干墓，式商容閭。散鹿臺之財，發鉅橋之粟。大賚于四海，而萬姓悅服。 </p>
                    <p>列爵惟五，分土惟三。建官惟賢，位事惟能。重民五教。惟食喪祭。惇信明義，崇德報功，垂拱而天下治。 </p>
                    <hr>
                