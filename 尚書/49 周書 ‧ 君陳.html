<h2>周書 ‧ 君陳</h2>
<p class="style15">周公既沒，命君陳分正東郊成周，作君陳。</p>
<p>王若曰：「君陳，惟爾令德孝恭。惟孝，友于兄弟，克施有政。命汝尹茲東郊，敬哉！昔周公師保萬民，民懷其德，往慎乃司，茲率厥常。懋昭周公之訓，惟民其乂。我聞曰：『至治馨香，感于神明，黍稷非馨，明德惟馨。』爾尚式時，周公之猷訓，惟日孜孜，無敢逸豫。凡人未見聖，若不克見，既見聖，亦不克由聖。爾其戒哉！爾惟風，下民惟草。圖厥政，莫或不艱，有廢有興，出入自爾師虞，庶言同則繹。爾有嘉謀嘉猷，則入告爾后于內，爾乃順之于外。曰：『斯謀斯猷，惟我后之德。』嗚呼！臣人咸若時，惟良顯哉！」</p>
<p>王曰：「君陳，爾惟弘周公丕訓，無依勢作威，無倚法以削。寬而有制從容以和：殷民在辟，予曰辟，爾惟勿辟；予曰宥，爾惟勿宥，惟厥中。有弗若于汝政，弗化于汝訓，辟以止辟，乃辟。狃于姦宄，敗常亂俗，三細不宥。爾無忿疾于頑，無求備于一夫，必有忍，其乃有濟；有容，德乃大。簡厥修，亦簡其或不修；進厥良，以率其或不良。惟民生厚，因物有遷。違上所命，從厥攸好。爾克敬典在德，時乃罔不變，允升于大猷。惟予一人，膺受多福。其爾之休，終有辭於永世。」</p>