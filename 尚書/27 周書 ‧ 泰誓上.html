<h5>尚書</h5>　　　<span class="style11">周書 ‧ 泰誓上</span>
<hr>
  
                    <p class="style15">惟十有一年，武王伐殷。一月戊午，師渡孟津，作泰誓三篇。</p>
<p>惟十有三年，春，大會于孟津。</p>
<p>王曰：「嗟我友邦冢君，越我御事庶士，明聽誓。惟天地，萬物父母；惟人，萬物之靈。亶聰明，作元后，元后作民父母。今商王受，弗敬上天，降災下民，沉緬冒色，敢行暴虐。罪人以族，官人以世。惟宮室、臺榭、陂池、侈服，以殘害于爾萬姓。焚炙忠良，刳剔孕婦。皇天震怒，命我文考，肅將天威，大勳未集。肆予小子發，以爾友邦冢君，觀政于商，惟受罔有悛心，乃夷居，弗事上帝神祇，遺厥先宗廟弗祀。犧牲粢盛，既于兇盜。乃曰：『吾有民有命，罔懲其侮。』天佑下民，作之君，作之師。惟其克相上帝，寵綏四方。有罪無罪，予曷敢有越厥志？同力度德，同德度義，受有臣億萬，惟億萬心。予有臣三千，惟一心。商罪貫盈，天命誅之，予弗順天，厥罪惟鈞。予小子夙夜祗懼，受命文考，類于上帝，宜于冢土，以爾有衆，厎天之罰。天矜于民，民之所欲，天必從之。爾尚弼予一人，永清四海。時哉！弗可失。」</p>
<hr>                
