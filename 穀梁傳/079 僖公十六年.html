<h2>僖公十六年</h2>
<p>一、十有六年，春，王正月，戊申，朔，隕石於宋，五。是月，六鷁退飛，過宋都。</p>
<p>先隕而後石何也？隕而後石也。於宋，四竟之內曰宋。後數，散辭也，耳治也。是月也，決不日而月也。六鷁退飛過宋都，先數，聚辭也，目治也。子曰：「石，無知之物，鶂微有知之物。石無知，故日之。鶂微有知之物，故月之。君子之於物，無所苟而已。」石、鶂且猶盡其辭，而況於人乎？故五石六鶂之辭，不設，則王道不亢矣。民所聚曰都。</p>
<p>二、三月，壬申，公子季友卒。</p>
<p>大夫日卒，正也。稱公弟叔仲，賢也。大夫不言公子公孫，疏之也。</p>
<p>三、夏，四月，丙申，繒季姬卒。</p>
<p>四、秋，七月，甲子，公孫茲卒。</p>
<p>大夫日卒，正也。</p>
<p>五、冬，十有二月，公會齊侯、宋公、陳侯、衞侯、鄭伯、許男、邢侯、曹伯於淮。</p>
<p>兵車之會也。</p>