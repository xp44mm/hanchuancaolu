<h5>穀梁傳</h5>　　　<span class="style11">襄公二十七年</span>
<hr>
<p>一、二十有七年，春，齊侯使慶封來聘。</p>
<p>二、夏，叔孫豹會晉趙武、楚屈建、蔡公孫歸生、衞石惡、陳孔奐、鄭良霄、許人、曹人於宋。</p>
<p>三、衞殺其大夫寧喜。</p>
<p>稱國以殺，罪累上也。寧喜弒君，其以累上之辭言之何也？嘗為大夫，與之涉公事矣。寧喜由君弒君，而不以弒君之罪罪之者，惡獻公也。</p>
<p>四、衞侯之弟專出奔晉。</p>
<p>專，喜之徒也。專之為喜之徒何也？己雖急納其兄，與人之臣謀弒其君，是亦弒君者也。專其曰弟何也？專有是信者，君賂不入乎喜而殺喜，是君不直乎喜也。故出奔晉，織絇邯鄲，終身不言衞。專之去，合乎春秋。</p>
<p>五、秋，七月，辛巳，豹及諸侯之大夫盟於宋。</p>
<p>淏梁之會，諸侯在而不曰諸侯之大夫，大夫不臣也，晉趙武恥之。豹云者，恭也。諸侯不在而曰諸侯之大夫，大夫臣也，其臣恭也。晉趙武為之會也。</p>
<p>六、冬，十有二月，乙亥，朔，日有食之。</p>
<hr>  
