<h5>穀梁傳</h5>　　　<span class="style11">成公二年</span>
<hr>
<p>一、二年，春，齊侯伐我北鄙。</p>
<p>二、夏，四月，丙戌，衞孫良夫帥師及齊師戰於新築，衞師敗績。</p>
<p>三、六月，癸酉，季孫行父、臧孫許、叔孫僑如、公孫嬰齊帥師會晉郤克、衞孫良夫、曹公子手，及齊侯戰於鞌，齊師敗績。</p>
<p>其日，或曰日其戰也，或曰日其悉也。曹無大夫，其曰公子何也？以吾之四大夫在焉，舉其貴者也。</p>
<p>四、秋，七月，齊侯使國佐如師。乙酉，及國佐盟於爰婁。</p>
<p>鞌，去國五百里。爰婁，去國五十里。一戰綿地五百里，焚雍門之茨，侵車東至海。君子聞之曰：「夫甚。」甚之辭焉，齊有以取之也。齊之有以取之何也？敗衞師於新築，侵我北鄙，敖郤獻子，齊有以取之也。爰婁在師之外。郤克曰：「反魯、衞之侵地，以紀侯之甗來，以蕭同姪子之母為質，使耕者皆東其畝，然後與子盟。」國佐曰：「反魯、衞之侵地，以紀侯之甗來，則諾。以蕭同姪子之母為質，則是齊侯之母也。齊侯之母，猶晉君之母也，晉君之母猶齊侯之母也。使耕者盡東其畝，則是終士齊也，不可。請一戰，一戰不克，請再；再不克，請三；三不克，請四；四不克，請五；五不克，舉國而授。」於是而與之盟。</p>
<p>五、八月，壬午，宋公鮑卒。</p>
<p>六、庚寅，衞侯速卒。</p>
<p>七、取汶陽田。</p>
<p>八、冬，楚師、鄭師侵衞。</p>
<p>九、十有一月，公會楚公子嬰齊於蜀。</p>
<p>楚無大夫，其曰公子何也？嬰齊亢也。</p>
<p>十、丙申，公及楚人、秦人、宋人、陳人、衞人、鄭人、齊人、曹人、邾人、薛人、繒人盟於蜀。</p>
<p>楚其稱人何也？於是而後公得其所也。會與盟同月，則地會，不地盟。不同月，則地會地盟。此其地會地盟何也？以公得其所，申其事也。今之屈，向之驕也。</p>
<hr>  
