<h5>穀梁傳</h5>　　　<span class="style11">隱公二年</span>
<hr>
<p>一、二年春，公會戎於潛。</p>
<p>會者外為主焉爾。知者慮，義者行，仁者守，有此三者，然後可以出會。會戎，危公也。</p>
<p>二、夏，五月，莒人入向。</p>
<p>入者，內弗受也。向，我邑也。</p>
<p>三、無侅帥師入極。</p>
<p>入者，內弗受也。極，國也。苟焉以入人為志者，人亦入之矣。不稱氏者，滅同姓，貶也。</p>
<p>四、秋，八月，庚辰，公及戎盟於唐。</p>
<p>五、九月，紀履緰來逆女。</p>
<p>逆女，親者也，使大夫，非正也。以國氏者，為其來交接於我，故君子進之也。</p>
<p>六、冬，十月，伯姬歸於紀。</p>
<p>禮，婦人謂嫁曰歸，反曰來歸。婦從人者也，婦人在家制於父，既嫁制於夫，夫死，從長子。婦人不專行，必有從也。伯姬歸於紀，此其如專行之辭，何也？曰：非專行也，吾伯姬歸於紀，故志之。其不言使，何也？逆之道微，無足道焉爾。</p>
<p>七、紀子、伯莒子盟於密。</p>
<p>或曰：紀子伯，莒子，而與之盟。或曰：年同，爵同，故紀子以伯先也。</p>
<p>八、十有二月，乙卯，夫人子氏薨。</p>
<p>夫人薨，不地。夫人者，隱之妻也，卒而不書葬。夫人之義，從君者也。</p>
<p>九、鄭人伐衞。</p>
<hr>  
