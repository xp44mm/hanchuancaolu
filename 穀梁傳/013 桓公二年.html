<h5>穀梁傳</h5>　　　<span class="style11">桓公二年</span>
<hr>
<p>一、二年，春，王正月，戊申，宋督弒其君與夷及其大夫孔父。</p>
<p>桓無王，其曰王何也？正與夷之卒也。孔父先死，其曰及何也？書尊及卑，春秋之義也。孔父之先死何也？督欲弒君而恐不立，於是乎先殺孔父，孔父閑也。何以知其先殺孔父也？曰，子既死，父不忍稱其名；臣既死，君不忍稱其名，以是知君之累之也。孔氏父字，謚也。或曰：其不稱名，蓋為祖諱也，孔子故宋也。</p>
<p>二、滕子來朝。</p>
<p>三、三月，公會齊侯、陳侯、鄭伯於稷，以成宋亂。</p>
<p>以者，內為志焉爾，公為志乎成是亂也。此成矣，取不成事之辭而加之也。於內之惡，而君子無遺焉爾。</p>
<p>四、夏，四月，取郜大鼎於宋，戊申，納於太廟。</p>
<p>桓內弒其君，外成人之亂，受賂而退，以事其祖，非禮也。其道以周公為弗受也。郜鼎者，郜之所為也。曰宋，取之宋也。以是為討之鼎也。孔子曰：「名從主人，物從中國」，故曰郜大鼎也。</p>
<p>五、秋，七月，紀侯來朝。</p>
<p>朝時，此其月何也？桓內弒其君，外成人之亂，於是為齊侯、陳侯、鄭伯討，數日以賂。己即是事而朝之。惡之，故謹而月之也。</p>
<p>六、蔡侯、鄭伯會於鄧。</p>
<p>七、九月，入杞。</p>
<p>我入之也。</p>
<p>八、公及戎盟於唐。</p>
<p>九、冬，公至自唐。</p>
<p>桓無會，而其致何也？遠之也。</p>
<hr>  
