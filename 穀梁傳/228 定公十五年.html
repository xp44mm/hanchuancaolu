<h5>穀梁傳</h5>　　　<span class="style11">定公十五年</span>
<hr>
<p>一、十有五年，春，王正月，邾子來朝。</p>
<p>二、鼷鼠食郊牛，牛死，改卜牛。</p>
<p>不敬莫大焉。</p>
<p>三、二月，辛丑，楚子滅胡，以胡子豹歸。</p>
<p>四、夏，五月，辛亥，郊。</p>
<p>五、壬申，公薨於高寢。</p>
<p>高寢，非正也。</p>
<p>六、鄭罕達帥師伐宋。</p>
<p>七、齊侯、衞侯次於渠蒢。</p>
<p>八、邾子來奔喪。</p>
<p>喪急，故以奔言之。</p>
<p>九、秋，七月，壬申，弋氏卒。</p>
<p>妾辭也，哀公之母也。</p>
<p>十、八月，庚辰，朔，日有食之。</p>
<p>十一、九月，滕子來會葬。</p>
<p>十二、丁巳，葬我君定公，雨，不克葬。戊午，日下稷，乃克葬。</p>
<p>葬既有日，不為雨止，禮也。雨不克葬，喪不以制也。乃，急辭也，不足乎日之辭也。</p>
<p>十三、辛巳，葬定弋。</p>
<p>十四、冬，城漆。</p>
<hr>  
