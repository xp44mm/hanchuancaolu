<h5>穀梁傳</h5>　　　<span class="style11">成公七年</span>
<hr>
<p>一、七年，春，王正月，鼷鼠食郊牛角，改卜牛。鼷鼠又食郊牛角，乃免牛。
  </p>
<p>不言日，急辭也，過有司也。郊牛，日展斛角而知傷，展道盡矣，其所以備災之道不盡也。又，有繼之辭也。其，緩辭也。曰，亡乎人矣，非人之所能也，所以免有司之過也。乃，亡乎人之辭也。免牲者，為之緇衣纁裳，有司玄端，奉送至於南郊。免牛亦然。免牲不日不郊，免牛亦然。</p>
<p>二、吳伐郯。</p>
<p>三、夏，五月，曹伯來朝。</p>
<p>四、不郊，猶三望。</p>
<p>五、秋，楚公子嬰齊帥師伐鄭。</p>
<p>六、公會晉侯、齊侯、宋公、衞侯、曹伯、莒子、邾子、杞伯救鄭。八月，戊辰，同盟於馬陵。</p>
<p>七、公至自會。</p>
<p>八、吳入州來。</p>
<p>九、冬，大雩。</p>
<p>雩不月而時，非之也。冬無為雩也。</p>
<p>十、衞孫林父出奔晉。</p>
<hr>  
