
<h5>穀梁傳</h5>　　　<span class="style11">莊公十年</span>
    <hr>
  <p>一、十年，春，王正月，公敗齊師於長勺。
  </p><p>不日，疑戰也。疑戰而曰敗，勝內也。</p>
  <p>二、二月，公侵宋。</p>
  <p>侵時，此其月何也？乃深其怨於齊，又退侵宋以眾其敵，惡之，故謹而月之。</p>
  <p>三、三月，宋人遷宿。</p>
  <p>遷，亡辭也。其不地，宿不復見也。遷者，猶未失其國家以往者也。</p>
  <p>四、夏，六月，齊師、宋師次於郎。公敗宋師於乘丘。</p>
  <p>次，止也，畏我也。不日，疑戰也。疑戰而曰敗，勝內也。</p>
  <p>五、秋，九月，荊敗蔡師於莘，以蔡侯獻舞歸。</p>
  <p>荊者，楚也。何為謂之荊？狄之也。何為狄之？聖人立，必後至。天子弱，必先叛，故曰荊，狄之也。蔡侯何以名也？絕之也。何為絕之？獲也。中國不言敗，此其言敗何也？中國不言敗，蔡侯見其獲乎？其言敗何也？釋蔡侯之獲也。以歸，猶愈乎執也。</p>
  <p>六、冬，十月，齊師滅譚，譚子奔莒。</p>
  <hr>
  