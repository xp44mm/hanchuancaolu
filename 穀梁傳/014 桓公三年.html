<h5>穀梁傳</h5>　　　<span class="style11">桓公三年</span>
<hr>
<p>一、三年，春，正月，公會齊侯於嬴。
  </p>
<p>二、夏，齊侯、衞侯胥命於蒲。</p>
<p>胥之為言猶相也。相命而信諭，謹言而退，以是為近古也。是必一人先，其以相言之何也？不以齊侯命衞侯也。</p>
<p>三、六月，公會杞侯於郕。</p>
<p>四、秋，七月，壬辰，朔，日有食之，既。</p>
<p>言日言朔，食正朔也。既者，盡也，有繼之辭也。</p>
<p>五、公子翬如齊逆女。</p>
<p>逆女，親者也。使大夫，非正也。</p>
<p>六、九月，齊侯送姜氏於讙。</p>
<p>送女，父不下堂，母不出祭門，諸母兄弟不出闕門。父戒之曰：「謹慎從爾舅之言。」母戒之曰：「謹慎從爾姑之言。」諸母般申之曰：「謹慎從爾父母之言。」送女踰竟，非禮也。</p>
<p>七、公會齊侯於讙。</p>
<p>無譏乎？曰為禮也。齊侯來也，公之逆而會之可也。</p>
<p>八、夫人姜氏至自齊。</p>
<p>其不言翬之以來何也？公親受之於齊侯也。子貢曰：「冕而親迎，不已重乎？」孔子曰：「合二姓之好，以繼萬世之後，何謂已重乎？」</p>
<p>九、冬，齊侯使其弟年來聘。</p>
<p>十、有年。</p>
<p>五穀皆熟為有年。</p>
<hr>  
