
<h5>穀梁傳</h5>　　　<span class="style11">文公六年</span>
    <hr>
  <p>一、六年，春，葬許僖公。
  </p><p>二、夏，季孫行父如陳。</p>
  <p>三、秋，季孫行父如晉。</p>
  <p>四、八月，乙亥，晉侯驩卒。</p>
  <p>五、冬，十月，公子遂如晉。</p>
  <p>六、葬晉襄公。</p>
  <p>七、晉殺其大夫陽處父。</p>
  <p>稱國以殺，罪累上也。襄公已葬，其以累上之辭言之何也？君漏言也。上泄則下暗，下暗則上聾，且暗且聾，無以相通。夜姑，殺者也。夜姑之殺奈何？曰，晉將與狄戰，使狐夜姑為將軍，趙盾佐之。陽處父曰：「不可。古者君之使臣也，使仁者佐賢者，不使賢者佐仁者。今趙盾賢，夜姑仁，其不可乎。」襄公曰：「諾。」謂夜姑曰：「吾始使盾佐女，今女佐盾矣。」夜姑曰：「敬諾。」襄公死。處父主竟上，夜姑使人殺之。君漏言也。故士造辟而言，詭辭而出，曰：「用我則可，不用我則無亂其德。」</p>
  <p>八、晉狐夜姑出奔狄。</p>
  <p>九、閏月不告月，猶朝於廟。</p>
  <p>不告月者何也？不告朔也。不告朔則何為不言朔也？閏月者，附月之餘日也，積分而成於月者也。天子不以告朔，而喪事不數也。猶之為言可以已也。</p>
  <hr>
  