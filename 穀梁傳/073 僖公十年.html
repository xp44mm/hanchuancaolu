
<h5>穀梁傳</h5>　　　<span class="style11">僖公十年</span>
    <hr>
  <p> 一、十年，春，王正月，公如齊。
  </p><p>二、狄滅溫，溫子奔衞。</p>
  <p>三、晉里克弒其君卓及其大夫荀息。</p>
  <p>以尊及卑也，荀息閑也。</p>
  <p>四、夏，齊侯、許男伐北戎。</p>
  <p>五、晉殺其大夫里克。</p>
  <p>稱國以殺，罪累上也。里克弒二君與一大夫，其以累上之辭言之何也？其殺之不以其罪也。其殺之不以其罪奈何？里克所為殺者，為重耳也。夷吾曰：「是又將殺我乎？」故殺之，不以其罪也。其為重耳弒奈何？晉獻公伐虢，得驪姬，獻公私之，有二子，長曰奚齊，稚曰卓子。驪姬欲為亂，故謂君曰：「吾夜夢夫人趨而來曰：『吾苦畏！』胡不使大夫將衞士而衞冢乎？」公曰：「孰可使？」曰：「臣莫尊於世子，則世子可。」故君謂世子曰：「驪姬夢夫人趨而來曰：『吾苦畏！』女其將衞士而往衞冢乎！」世子曰：「敬諾！」築宮，宮成。驪姬又曰：「吾夜夢夫人趨而來曰：『吾苦飢！』世子之宮已成，則何為不使祠也？」故獻公謂世子曰：「其祠。」世子祠。已祠，致福於君。君田而不在。驪姬以酖為酒，藥脯以毒。獻公田來，驪姬曰：「世子已祠，故致福於君。」君將食，驪姬跪曰：「食自外來者，不可不試也。」覆酒於地而地墳，以脯與犬，犬死。驪姬下堂而啼，呼曰：「天乎！天乎！國，子之國也，子何遲於為君？」君喟然歎曰：「吾與女未有過切，是何與我之深也？」使人謂世子曰：「爾其圖之。」世子之傅里克謂世子曰：「入自明。入自明，則可以生，不入自明，則不可以生。」世子曰：「吾君已老矣，已昏矣。吾若此而入自明，則驪姬必死。驪姬死，則吾君不安。所以使吾君不安者，吾不若自死。吾寧自殺以安吾君，以重耳為寄矣。」刎脰而死。故里克所為弒者，為重耳也。夷吾曰：「是又將殺我也。」</p>
  <p>六、秋，七月。</p>
  <p>七、冬，大雨雪。</p>
  <hr>
  