<h5>穀梁傳</h5>　　　<span class="style11">僖公十五年</span>
<hr>
<p>一、十有五年，春，王正月，公如齊。</p>
<p>二、楚人伐徐。</p>
<p>三、三月，公會齊侯、宋公、陳侯、衞侯、鄭伯、許男、曹伯盟於牡丘。遂次於匡。公孫敖帥師及諸侯之大夫救徐。</p>
<p>兵車之會也。遂，繼事也。次，止也，有畏也。善救徐也。</p>
<p>四、夏，五月，日有食之。</p>
<p>五、秋，七月，齊師、曹師伐厲。</p>
<p>六、八月，螽。</p>
<p>螽，蟲災也。甚則月，不甚則時。</p>
<p>七、九月，公至自會。</p>
<p>八、季姬歸於繒。</p>
<p>九、己卯，晦，震夷伯之廟。</p>
<p>晦，冥也。震，雷也。夷伯，魯大夫也。因此以見天子至於士皆有廟。天子七廟，諸侯五，大夫三，士二。故德厚者流光，德薄者流卑。是以貴始，德之本也。始封必為祖。</p>
<p>十、冬，宋人伐曹。</p>
<p>十一、楚人敗徐於婁林。</p>
<p>夷狄相敗，志也。</p>
<p>十二、十有一月，壬戌，晉侯及秦伯戰於韓，獲晉侯。</p>
<p>韓之戰，晉侯失民矣，以其民未敗而君獲也。</p>
<hr>  
