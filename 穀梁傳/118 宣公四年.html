<h5>穀梁傳</h5>　　　<span class="style11">宣公四年</span>
<hr>
<p>一、四年，春，王正月，公及齊侯平莒及郯，莒人不肯。公伐莒，取向。</p>
<p>及者，內為志焉爾。平，成也。不肯者，可以肯也。伐猶可，取向甚矣。莒人辭不受治也。伐莒，義兵也。取向，非也，乘義而為利也。</p>
<p>二、秦伯稻卒。</p>
<p>三、夏，六月，乙酉，鄭公子歸生弒其君夷。</p>
<p>四、赤狄侵齊。</p>
<p>五、秋，公如齊。</p>
<p>六、公至自齊。</p>
<p>七、冬，楚子伐鄭。</p>
<hr>  
