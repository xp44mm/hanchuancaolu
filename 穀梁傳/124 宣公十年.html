<h5>穀梁傳</h5>　　　<span class="style11">宣公十年</span>
<hr>
<p>一、十年，春，公如齊。
  </p>
<p>二、公至自齊。</p>
<p>三、齊人歸我濟西田。</p>
<p>公娶齊，齊由以為兄弟反之。不言來，公如齊受之也。</p>
<p>四、夏，四月，丙辰，日有食之。</p>
<p>五、己巳，齊侯元卒。</p>
<p>六、齊崔氏出奔衞。</p>
<p>氏者，舉族而出之之辭也。</p>
<p>七、公如齊。</p>
<p>八、公至自齊。</p>
<p>九、癸巳，陳夏徵舒弒其君平國。</p>
<p>十、六月，宋師伐滕。</p>
<p>十一、公孫歸父如齊，葬齊惠公。</p>
<p>十二、晉人、宋人、衞人、曹人伐鄭。</p>
<p>十三、秋，天王使王季子來聘。</p>
<p>其曰王季，王子也。其曰子，尊之也。聘，問也。</p>
<p>十四、公孫歸父帥師伐邾，取繹。</p>
<p>十五、大水。</p>
<p>十六、季孫行父如齊。</p>
<p>十七、冬，公孫歸父如齊。</p>
<p>十八、齊侯使國佐來聘。</p>
<p>十九、饑。</p>
<p>二十、楚子伐鄭。</p>
<hr>  
