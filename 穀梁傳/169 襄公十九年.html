<h5>穀梁傳</h5>　　　<span class="style11">襄公十九年</span>
<hr>
<p>一、十有九年，春，王正月，諸侯盟於祝柯。晉人執邾子。
  </p>
<p>二、公至自伐齊。</p>
<p>春秋之義，已伐而盟，復伐者則以伐致。盟不復伐者，則以會致。祝柯之盟，盟復伐齊與？曰，非也。然則何為以伐致也？曰，與人同事，或執其君，或取其地。</p>
<p>三、取邾田，自漷水。</p>
<p>軋辭也。其不日，惡盟也。</p>
<p>四、季孫宿如晉。</p>
<p>五、葬曹成公。</p>
<p>六、夏，衞孫林父帥師伐齊。</p>
<p>七、秋，七月，辛卯，齊侯環卒。</p>
<p>八、晉士匄帥師侵齊，至穀，聞齊侯卒，乃還。</p>
<p>還者，事未畢之辭也。受命而誅生，死無所加其怒，不伐喪，善之也。善之則何為未畢也？君不尸小事，臣不專大名，善則稱君，過則稱己，則民作讓矣。士匄外專君命，故非之也。然則為士匄者宜奈何？宜墠帷而歸命乎介。</p>
<p>九、八月，丙辰，仲孫蔑卒。</p>
<p>十、齊殺其大夫高厚。</p>
<p>十一、鄭殺其大夫公子嘉。</p>
<p>十二、冬，葬齊靈公。</p>
<p>十三、城西郛。</p>
<p>十四、叔孫豹會晉士匄於柯。</p>
<p>十五、城武城。</p>
<hr>  
