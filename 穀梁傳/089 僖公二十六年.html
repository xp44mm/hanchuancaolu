
<h5>穀梁傳</h5>　　　<span class="style11">僖公二十六年</span>
    <hr>
  <p> 一、二十有六年，春，王正月，己未，公會莒子、衞寧速，盟於向。
  </p><p>公不會大夫，其曰寧速何也？以其隨莒子，可以言會也。</p>
  <p>二、齊人侵我西鄙，公追齊師，至巂，弗及。</p>
  <p>人，微者也。侵，淺事也。公之追之，非正也。至巂，急辭也。弗及者，弗與也，可以及而不敢及也。其侵也曰人，其追也曰師，以公之弗及，大之也。弗及，內辭也。</p>
  <p>三、夏，齊人伐我北鄙。</p>
  <p>四、衞人伐齊。</p>
  <p>五、公子遂如楚乞師。</p>
  <p>乞，重辭也，重人之死也，非所乞也。師出不必反，戰不必勝，故重之也。</p>
  <p>六、秋，楚人滅夔，以夔子歸。</p>
  <p>夔，國也。不日，微國也。以歸，猶愈乎執也。</p>
  <p>七、冬，楚人伐宋，圍閔。</p>
  <p>伐國不言圍邑，此其言圍何也？以吾用其師，目其事也。非道用師也。</p>
  <p>八、公以楚師伐齊，取穀。</p>
  <p>以者，不以者也。民者，君之本也。使民以其死，非其正也。</p>
  <p>九、公至自伐齊。</p>
  <p>惡事不致，此其致之何也？危之也。</p>
  <hr>
  