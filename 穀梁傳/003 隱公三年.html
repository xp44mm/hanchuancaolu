
<h5>穀梁傳</h5>　　　<span class="style11">隱公三年</span>
    <hr>
  <p> 一、三年春，王二月，己巳，日有食之。
  </p><p>言日不言朔，食晦日也。其日有食之何也？吐者外壤，食者內壤，闕然不見其壤有食之者也。有內辭也，有外辭也。有食之者，內於日也。其不言食之者何也？知其不可知，知也。</p>
  <p>二、三月，庚戌，天王崩。</p>
  <p>高曰崩，厚曰崩，尊曰崩。天子之崩，以尊也。其崩之何也？以其在民上，故崩之。其不名何也？大上，故不名也。</p>
  <p>三、夏，四月，辛卯，尹氏卒。</p>
  <p>尹氏者何也？天子之大夫也。外大夫不卒，此何以卒之也？於天子之崩為魯主，故隱而卒之。</p>
  <p>四、秋，武氏子來求賻。</p>
  <p>武氏子者何？天子之大夫也。天子之大夫，其稱武氏子何也？未畢喪，孤未爵。未爵使之，非正也。其不言使何也？無君也。歸死者曰賵，歸生者曰賻。曰歸之者，正也。求之者，非正也。周雖不求，魯不可以不歸；魯雖不歸，周不可以求。求之為言，得不得，未可知之辭也。交譏之。</p>
  <p>五、八月，庚辰，宋公和卒。</p>
  <p>諸侯日卒，正也。</p>
  <p>六、冬，十有二月，齊侯、鄭伯盟於石門。</p>
  <p>七、癸未，葬宋繆公。</p>
  <p>日葬，故也，危不得葬也。</p>
  <hr>
  