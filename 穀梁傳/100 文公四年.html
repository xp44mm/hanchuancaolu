<h5>穀梁傳</h5>　　　<span class="style11">文公四年</span>
<hr>
<p>一、四年，春，公至自晉。</p>
<p>二、夏，逆婦姜於齊。</p>
<p>其曰婦姜，為其禮成乎齊也。其逆者誰也？親逆而稱婦，或者公與？何其速婦之也？曰，公也。其不言公何也？非成禮於齊也。曰婦，有姑之辭也。其不言氏何也？貶之也。何為貶之也？夫人與有貶也。</p>
<p>三、秋，楚人滅江。</p>
<p>四、晉人伐秦。</p>
<p>五、衞侯使甯俞來聘。</p>
<p>六、冬，十有一月，壬寅，夫人風氏薨。</p>
<hr>  
