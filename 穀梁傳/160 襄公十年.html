
<h5>穀梁傳</h5>　　　<span class="style11">襄公十年</span>
    <hr>
  <p>一、十年，春，公會晉侯、宋公、衞侯、曹伯、莒子、邾子、滕子、薛伯、杞伯、小邾子、齊世子光，會吳於柤。
  </p><p>會又會，外之也。</p>
  <p>二、夏，五月，甲午，遂滅傅陽。</p>
  <p>遂，直遂也。其曰遂何？不以中國從夷狄也。</p>
  <p>三、公至自會。</p>
  <p>會夷狄不致，惡事不致，此其致何也？存中國也。中國有善事，則並焉。無善事，則異之存之也。汲鄭，逃歸陳侯，柤之會，存中國也。</p>
  <p>四、楚公子貞、鄭公孫輒帥師伐宋。</p>
  <p>五、晉師伐秦。</p>
  <p>六、秋，莒人伐我東鄙。</p>
  <p>七、公會晉侯、宋公、衞侯、曹伯、莒子、邾子、齊世子光、滕子、薛伯、杞伯、小邾子伐鄭。</p>
  <p>八、冬，盜殺鄭公子斐、公子發、公孫輒。</p>
  <p>稱盜以殺大夫，弗以上下道，惡上也。</p>
  <p>九、戍鄭虎牢。</p>
  <p>其曰鄭虎牢，決鄭乎虎牢也。</p>
  <p>十、楚公子貞帥師救鄭。</p>
  <p>十一、公至自伐鄭。</p>
  <hr>
  