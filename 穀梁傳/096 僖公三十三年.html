<h5>穀梁傳</h5>　　　<span class="style11">僖公三十三年</span>
<hr>
<p>一、三十有三年，春，王二月，秦人入滑。</p>
<p>滑，國也。</p>
<p>二、齊侯使國歸父來聘。</p>
<p>三、夏，四月，辛巳，晉人及姜戎敗秦師於殽。</p>
<p>不言戰而言敗何也？狄秦也。其狄之何也？秦越千里之險入虛國，進不能守，退敗其師徒，亂人子女之教，無男女之別。秦之為狄，自殽之戰始也。秦伯將襲鄭，百里子與蹇叔子諫曰：「千里而襲人，未有不亡者也。」秦伯曰：「子之冢木已拱矣，何知？」師行，百里子與蹇叔子送其子而戒之曰：「女死必於殽之巖唫之下。我將屍女於是。」師行，百里子與蹇叔子隨其子而哭之。秦伯怒曰：「何為哭吾師也？」二子曰：「非敢哭師也，哭吾子也。我老矣，彼不死則我死矣。」晉人與姜戎要而擊之殽，匹馬倚輪無反者。晉人者，晉子也。其曰人何也？微之也。何為微之？不正其釋殯而主乎戰也。</p>
<p>四、癸巳，葬晉文公。</p>
<p>日葬，危不得葬也。</p>
<p>五、狄侵齊。</p>
<p>六、公伐邾，取訾樓。</p>
<p>七、秋，公子遂帥師伐邾。</p>
<p>八、晉人敗狄於箕。</p>
<p>九、冬，十月，公如齊。</p>
<p>十、十有二月，公至自齊。</p>
<p>十一、乙巳，公薨於小寢。</p>
<p>小寢，非正也。</p>
<p>十二、隕霜不殺草，李梅實。</p>
<p>未可殺而殺，舉重也。可殺而不殺，舉輕也。實之為言猶實也。</p>
<p>十三、晉人、陳人、鄭人伐許。</p>
<hr>  
