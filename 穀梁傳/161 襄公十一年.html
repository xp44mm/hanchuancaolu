<h2>襄公十一年</h2>
<p>一、十有一年，春，王正月，作三軍。</p>
<p>作，為也。古者天子六師，諸侯一軍。作三軍，非正也。</p>
<p>二、夏，四月，四卜郊，不從，乃不郊。</p>
<p>夏四月，不時也。四卜，非禮也。</p>
<p>三、鄭公孫舍之帥師侵宋。</p>
<p>四、公會晉侯、宋公、衞侯、曹伯、齊世子光、莒子、邾子、滕子、薛伯、杞伯、小邾子伐鄭。</p>
<p>五、秋，七月，己未，同盟於京城北。</p>
<p>六、公至自伐鄭。</p>
<p>不以後致，盟後復伐鄭也。</p>
<p>七、楚子、鄭伯伐宋。</p>
<p>八、公會晉侯、宋公、衞侯、曹伯、齊世子光、莒子、邾子、滕子、薛伯、杞伯、小邾子伐鄭，會於蕭魚。</p>
<p>九、公至自會。</p>
<p>伐而後會，不以伐鄭致，得鄭伯之辭也。</p>
<p>十、楚人執鄭行人良霄。</p>
<p>行人者，挈國之辭也。</p>
<p>十一、冬，秦人伐晉。</p>