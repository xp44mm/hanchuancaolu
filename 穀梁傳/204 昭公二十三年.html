<h2>昭公二十三年</h2>
<p>一、二十有三年，春，王正月，叔孫婼如晉。</p>
<p>二、癸丑，叔鞅卒。</p>
<p>三、晉人執我行人叔孫婼。</p>
<p>四、晉人圍郊。</p>
<p>五、夏，六月，蔡侯東國卒於楚。</p>
<p>六、秋，七月，莒子庚與來奔。</p>
<p>七、戊辰，吳敗頓、胡、沈、蔡、陳、許之師於雞甫，胡子髠、沈子盈滅。獲陳夏齧。</p>
<p>中國不言敗，此其言敗何也？中國不敗，胡子髠、沈子盈其滅乎？其言敗，釋其滅也。獲者，非與之辭也，上下之稱也。</p>
<p>八、天王居於狄泉。尹氏立王子朝。</p>
<p>始王也。其曰天王，因其居而王之也。立者，不宜立者也。朝之不名何也？別嫌乎尹氏之朝也。</p>
<p>九、八月，乙未，地震。</p>
<p>十、冬，公如晉，至河，有疾，乃復。</p>
<p>疾不志，此其志何也？釋不得入乎晉也。</p>