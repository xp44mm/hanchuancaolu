
<h5>穀梁傳</h5>　　　<span class="style11">成公五年</span>
    <hr>
  <p>一、五年，春，王正月，杞叔姬來歸。
  </p><p>婦人之義，嫁曰歸，反曰來歸。</p>
  <p>二、仲孫蔑如宋。</p>
  <p>三、夏，叔孫僑如會晉荀首於穀。</p>
  <p>四、梁山崩。</p>
  <p>不日何也？高者有崩道也。有崩道則何以書也？曰梁山崩，壅遏河，三日不流，晉君召伯尊而問焉。伯尊來遇輦者，輦者不辟，使車右下而鞭之。輦者曰：「所以鞭我者，其取道遠矣。」伯尊下車而問焉，曰：「子有聞乎？」對曰：「梁山崩，壅遏河，三日不流。」伯尊曰：「君為此召我也，為之奈何？」輦者曰：「天有山，天崩之。天有河，天壅之。雖召伯尊如之何？」伯尊由忠問焉，輦者曰：「君親素縞，帥群臣而哭之，既而祠焉，斯流矣。」伯尊至，君問之曰：「梁山崩，壅遏河，三日不流，為之奈何？」伯尊曰：「君親素縞，帥群臣而哭之，既而祠焉，斯流矣。」孔子聞之曰：「伯尊其無績乎，攘善也。」</p>
  <p>五、秋，大水。</p>
  <p>六、冬，十一月，己酉，天王崩。</p>
  <p>七、十有二月，己丑，公會晉侯、齊侯、宋公、衞侯、鄭伯、曹伯、邾子、杞伯同盟於蟲牢。</p>
  <hr>
  