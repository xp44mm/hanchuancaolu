<h2>哀公三年</h2>
<p>一、三年，春，齊國夏、衞石曼姑帥師圍戚。</p>
<p>此衞事也，其先國夏何也？子不圍父也。不繫戚於衞者，子不有父也。</p>
<p>二、夏，四月，甲午，地震。</p>
<p>三、五月，辛卯，桓宮、僖宮災。</p>
<p>言及，則祖有尊卑，由我言之，則一也。</p>
<p>四、季孫斯、叔孫州仇帥師城啟陽。</p>
<p>五、宋樂髠帥師伐曹。</p>
<p>六、秋，七月，丙子，季孫斯卒。</p>
<p>七、蔡人放其大夫公孫獵於吳。</p>
<p>八、冬，十月，癸卯，秦伯卒。</p>
<p>九、叔孫州仇、仲孫何忌帥師圍邾。</p>