
<h5>穀梁傳</h5>　　　<span class="style11">宣公二年</span>
    <hr>
  <p>一、二年，春，王二月，壬子，宋華元帥師及鄭公子歸生帥師戰於大棘，宋師敗績，獲宋華元。
  </p><p>獲者，不與之辭也。言盡其眾，以救其將也。以三軍敵華元，華元雖獲，不病矣。</p>
  <p>二、秦師伐晉。</p>
  <p>三、夏，晉人、宋人、衞人、陳人侵鄭。</p>
  <p>四、秋，九月，乙丑，晉趙盾弒其君夷臯。</p>
  <p>穿弒也，盾不弒，而曰盾弒何也？以罪盾也。其以罪盾何也？曰靈公朝諸大夫而暴彈之，觀其辟丸也。趙盾入諫，不聽。出亡，至於郊。趙穿弒公，而後反趙盾。史狐書賊曰：「趙盾弒公。」盾曰：「天乎！天乎！予無罪，孰為盾而忍弒其君者乎？」史狐曰：「子為正卿，入諫不聽，出亡不遠。君弒，反不討賊，則志同。志同則書重，非子而誰？」故書之曰，晉趙盾弒其君夷臯者，過在下也。曰，於盾也，見忠臣之至，於許世子止，見孝子之至。</p>
  <p>五、冬，十月，乙亥，天王崩。</p>
  <hr>
  