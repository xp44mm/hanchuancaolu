<h5>穀梁傳</h5>　　　<span class="style11">僖公二十八年</span>
<hr>
<p>一、二十有八年，春，晉侯侵曹，晉侯伐衞。
  </p>
<p>再稱晉侯，忌也。</p>
<p>二、公子買戍衞，不卒戍，刺之。</p>
<p>先名後刺，殺有罪也。公子啟曰：「不卒戍者，可以卒也。可以卒而不卒，譏在公子也，刺之可也。」</p>
<p>三、楚人救衞。</p>
<p>四、三月，丙午，晉侯入曹，執曹伯。畀宋人。</p>
<p>入者，內弗受也。日入，惡入者也。以晉侯而斥執曹伯，惡晉侯也。畀，與也。其曰人何也？不以晉侯畀宋公也。</p>
<p>五、夏，四月，己巳，晉侯、齊師、宋師、秦師及楚人戰於城濮，楚師敗績。</p>
<p>六、楚殺其大夫得臣。</p>
<p>七、衞侯出奔楚。</p>
<p>八、五月，癸丑，公會晉侯、齊侯、宋公、蔡侯、鄭伯、衞子、莒子，盟於踐土。</p>
<p>諱會天王也。</p>
<p>九、陳侯如會。</p>
<p>如會，外乎會也，於會受命也。</p>
<p>十、公朝於王所。</p>
<p>朝不言所，言所者，非其所也。</p>
<p>十一、六月，衞侯鄭自楚復歸於衞。</p>
<p>自楚，楚有奉焉爾。復者，復中國也。歸者，歸其所也。鄭之名，失國也。衞元咺出奔晉。</p>
<p>十二、陳侯款卒。</p>
<p>十三、秋，杞伯姬來。</p>
<p>十四、公子遂如齊。</p>
<p>十五、冬，公會晉侯、齊侯、宋公、蔡侯、鄭伯、陳子、莒子、邾子、秦人於溫。</p>
<p>諱會天王也。</p>
<p>十六、天王守於河陽。</p>
<p>全天王之行也。為若將守而遇諸侯之朝也，為天王諱也。水北為陽，山南為陽。溫，河陽也。</p>
<p>十七、壬申，公朝於王所。</p>
<p>朝於廟，禮也。於外，非禮也。獨公朝？與諸侯盡朝也。其日，以其再致天子，故謹而日之也。主善以內，目惡以外。言曰公朝，逆辭也，而尊天子。會於溫，言小諸侯。溫，河北地，以河陽言之，大天子也。日繫於月，月繫於時。壬申，公朝於王所，其不月，失其所繫也。以為晉文公之行事，為已顛矣！</p>
<p>十八、晉人執衞侯，歸之於京師。衞元咺自晉復歸於衞。</p>
<p>此入而執，其不言入何也？不外王命於衞也。歸之於京師，緩辭也，斷在京師也。自晉，晉有奉焉爾。復者，復中國也。歸者，歸其所也。</p>
<p>十九、諸侯遂圍許。</p>
<p>遂，繼事也。</p>
<p>二十、曹伯襄復歸於曹，遂會諸侯圍許。</p>
<p>復者，復中國也。天子免之，因與之會。其曰復，通王命也。遂，繼事也。</p>
<hr>  
