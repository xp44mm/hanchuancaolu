<h5>穀梁傳</h5>　　　<span class="style11">成公十七年</span>
<hr>
<p>一、十有七年，春，衞北宮括帥師侵鄭。</p>
<p>二、夏，公會尹子、單子、晉侯、齊侯、宋公、衞侯、曹伯、邾人伐鄭。</p>
<p>三、六月，乙酉，同盟於柯陵。</p>
<p>柯陵之盟，謀復伐鄭也。</p>
<p>四、秋，公至自會。</p>
<p>不曰至自伐鄭也，公不周乎伐鄭也。何以知公之不周乎伐鄭？以其以會致也。何以知其盟復伐鄭也？以其後會之人盡盟者也。不周乎伐鄭，則何為日也？言公之不背柯陵之盟也。</p>
<p>五、齊高無咎出奔莒。</p>
<p>六、九月，辛丑，用郊。</p>
<p>夏之始可以承春，以秋之末，承春之始，蓋不可矣。九月用郊，用者，不宜用也。宮室不設，不可以祭；衣服不脩，不可以祭；車馬器械不備，不可以祭；有司一人不備其職，不可以祭。祭者，薦其時也，薦其敬也，薦其美也，非享味也。</p>
<p>七、晉侯使荀罃來乞師。</p>
<p>八、冬，公會單子、晉侯、宋公、衞侯、曹伯、齊人、邾人伐鄭。</p>
<p>言公不背柯陵之盟也。</p>
<p>九、十有一月，公至自伐鄭。</p>
<p>十、壬申，公孫嬰齊卒於貍蜃。</p>
<p>十一月無壬申，壬申乃十月也。致公而後錄，臣子之義。其地，未踰竟也。</p>
<p>十一、十有二月，丁巳，朔，日有食之。</p>
<p>十二、邾子貜且卒。</p>
<p>十三、晉殺其大夫郤錡、郤犨、郤至。</p>
<p>自禍於是起矣。</p>
<p>十四、楚人滅舒庸。</p>
<hr>  
