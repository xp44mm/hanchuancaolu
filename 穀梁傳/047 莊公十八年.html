
<h5>穀梁傳</h5>　　　<span class="style11">莊公十八年</span>
    <hr>
  <p>一、十有八年，春，王三月，日有食之。
  </p><p>不言日，不言朔，夜食也。何以知其夜食也？曰，王者朝日，故雖為天子，必有尊也。貴為諸侯，必有長也。故天子朝日，諸侯朝朔。</p>
  <p>二、夏，公追戎於濟西。</p>
  <p>其不言戎之伐我何也？以公之追之，不使戎邇於我也。於濟西者，大之也。何大焉？為公之追之也。</p>
  <p>三、秋，有蜮。</p>
  <p>一有一亡曰有。蜮，射人者也。</p>
  <p>四、冬，十月。</p>
  <hr>
  