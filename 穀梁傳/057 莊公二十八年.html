
<h5>穀梁傳</h5>　　　<span class="style11">莊公二十八年</span>
    <hr>
  <p> 一、二十有八年，春，王三月，甲寅，齊人伐衞，衞人及齊人戰，衞人敗績。
  </p><p>於戰與伐，安戰也？戰衞。戰則是師也，其曰人何也？微之也。何為微之也？今授之諸侯，而後有侵伐之事，故微之也。其人衞何也？以其人齊，不可不人衞也。衞小齊大，其以衞及之何也？以其微之，可以言及也。其稱人以敗何也？不以師敗於人也。</p>
  <p>二、夏，四月，丁未，邾子瑣卒。</p>
  <p>三、秋，荊伐鄭。公會齊人、宋人救鄭。</p>
  <p>荊者，楚也。其曰荊，州舉之也。善救鄭也。</p>
  <p>四、冬，築微。</p>
  <p>山林藪澤之利，所以與民共也。虞之，非正也。</p>
  <p>五、大無麥，禾。臧孫辰告糴於齊。</p>
  <p>大者，有顧之辭也。於無禾及無麥也。國無三年之畜，曰國非其國也。一年不升，告糴諸侯。告，請也。糴，糴也，不正。故舉臧孫辰以為私行也。國無九年之畜，曰不足。無六年之畜，曰急。無三年之畜，曰國非其國也。諸侯無粟，諸侯相歸粟，正也。臧孫辰告糴於齊，告然後與之，言內之無外交也。古者稅什一，豐年補敗，不外求而上下皆足也。雖累凶年，民弗病也。一年不艾而百姓饑，君子非之。不言如，為內諱也。</p>
  <hr>
  