<h5>穀梁傳</h5>　　　<span class="style11">隱公十一年</span>
<hr>
<p>一、十有一年，春，滕侯、薛侯來朝。</p>
<p>天子無事，諸侯相朝，正也。考禮脩德，所以尊天子也。諸侯來朝，時正也。犆言，同時也。累數，皆至也。</p>
<p>二、夏，五月，公會鄭伯於時來。</p>
<p>三、秋，七月，壬午，公及齊侯、鄭伯入許。</p>
<p>四、冬，十有一月，壬辰，公薨。</p>
<p>公薨不地，故也。隱之，不忍地也。其不言葬何也？君弒賊不討，不書葬，以罪下也。隱十年無正，隱不自正也。元年有正，所以正隱也。</p>
<hr>  
