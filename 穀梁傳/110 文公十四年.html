<h5>穀梁傳</h5>　　　<span class="style11">文公十四年</span>
<hr>
<p>一、十有四年，春，王正月，公至自晉。</p>
<p>二、邾人伐我南鄙，叔彭生帥師伐邾。</p>
<p>三、夏，五月，乙亥，齊侯潘卒。</p>
<p>四、六月，公會宋公、陳侯、衞侯、鄭伯、許伯、曹伯、晉趙盾。癸酉，同盟於新城。</p>
<p>同者，有同也，同外楚也。</p>
<p>五、秋，七月，有星孛入於北斗。</p>
<p>孛之為言猶茀也。其曰入北斗，斗有環域也。</p>
<p>六、公至自會。</p>
<p>七、晉人納捷菑於邾，弗克納。</p>
<p>是郤克也，其曰人何也？微之也。何為微之也？長轂五百乘，綿地千里，過宋、鄭、滕、薛，敻入千乘之國，欲變人之主。至城下，然後知，何知之晚也。弗克納。未伐而曰弗克何也？弗克其義也。捷菑，晉出也。貜且，齊出也。貜且，正也。捷菑，不正也。</p>
<p>八、九月，甲申，公孫敖卒於齊。</p>
<p>奔大夫不言卒，而言卒何也？為受其喪，不可不卒也。其地於外也。</p>
<p>九、齊公子商人弒其君舍。</p>
<p>舍未踰年，其曰君何也？成舍之為君，所以重商人之弒也。商人其不以國氏何也？不以嫌代嫌也。舍之不日何也？未成為君也。</p>
<p>十、宋子哀來奔。</p>
<p>其曰子哀，失之也。</p>
<p>十一、冬，單伯如齊。</p>
<p>十二、齊人執單伯。</p>
<p>私罪也。單伯淫於齊，齊人執之。</p>
<p>十三、齊人執子叔姬。</p>
<p>叔姬同罪也。</p>
<hr>  
