
<h5>穀梁傳</h5>　　　<span class="style11">僖公二十三年</span>
    <hr>
  <p>一、二十有三年，春，齊侯伐宋，圍閔。
  </p><p>伐國不言圍邑，此其言圍何也？不正其以惡報惡也。</p>
  <p>二、夏，五月，庚寅，宋公茲父卒。</p>
  <p>茲父之不葬何也？失民也。其失民何也？以其不教民戰，則是棄其師也。為人君而棄其師，其民孰以為君哉？</p>
  <p>三、秋，楚人伐陳。</p>
  <p>四、冬，十有一月，杞子卒。</p>
  <hr>
  