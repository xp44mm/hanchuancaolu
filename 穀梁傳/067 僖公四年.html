<h5>穀梁傳</h5>　　　<span class="style11">僖公四年</span>
<hr>
<p>一、四年，春，王正月，公會齊侯、宋公、陳侯、衞侯、鄭伯、許男、曹伯侵蔡。蔡潰。遂伐楚，次於陘。</p>
<p>潰之為言上下不相得也。侵，淺事也。侵蔡而蔡潰。以桓公為知所侵也，不土其地，不分其民，明正也。遂，繼事也。次，止也。</p>
<p>二、夏，許男新臣卒。</p>
<p>諸侯死於國，不地。死於外，地。死於師何為不地？內桓師也。</p>
<p>三、楚屈完來盟於師，盟於召陵。</p>
<p>楚無大夫，其曰屈完何也？以其來會桓，成之為大夫也。其不言使，權在屈完也。則是正乎？曰非正也。以其來會諸侯，重之也。來者何？內桓師也。於師，前定也。於召陵，得志乎桓公也。得志者，不得志也，以桓公得志為僅矣。屈完曰：「大國之以兵向楚何也？」桓公曰：「昭王南征不反，菁茅之貢不至，故周室不祭。」屈完曰：「菁茅之貢不至，則諾。昭王南征不反，我將問諸江！」</p>
<p>四、齊人執陳袁濤塗。</p>
<p>齊人者，齊侯也。其人之何也？於是哆然外齊侯也，不正其踰國而執也。</p>
<p>五、秋，及江人、黃人伐陳。</p>
<p>不言其人及之者何？內師也。</p>
<p>六、公至自伐楚。</p>
<p>有二事偶，則以後事致。後事小，則以先事致。其以伐楚致，大伐楚也。</p>
<p>七、葬許穆公。</p>
<p>八、冬，十有二月，公孫茲帥師會齊人、宋人、衞人、鄭人、許人、曹人侵陳。</p>
<hr>  
