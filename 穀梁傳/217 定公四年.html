<h2>定公四年</h2>
<p>一、四年，春，王二月，癸巳，陳侯吳卒。</p>
<p>二、三月，公會劉子、晉侯、宋公、蔡侯、衞侯、陳子、鄭伯、許男、曹伯、莒子、邾子、頓子、胡子、滕子、薛伯、杞伯、小邾子、齊國夏於召陵，侵楚。</p>
<p>三、夏，四月，庚辰，蔡公孫姓帥師滅沈，以沈子嘉歸，殺之。</p>
<p>四、五月，公及諸侯盟於臯鼬。</p>
<p>一事而再會，公志於後會也。後，志疑也。</p>
<p>五、杞伯成卒於會。</p>
<p>六、六月，葬陳惠公。</p>
<p>七、許遷於容城。</p>
<p>八、秋，七月，公至自會。</p>
<p>九、劉卷卒。</p>
<p>此不卒而卒者，賢之也。環內諸侯也，非列土諸侯。此何以卒也？天王崩，為諸侯主也。</p>
<p>十、葬杞悼公。</p>
<p>十一、楚人圍蔡。</p>
<p>十二、晉士鞅、衞孔圉帥師伐鮮虞。</p>
<p>十三、葬劉文公。</p>
<p>十四、冬，十有一月，庚午，蔡侯以吳子及楚人戰於伯舉，楚師敗績。楚囊瓦出奔鄭。庚辰，吳入楚。</p>
<p>吳其稱子何也？以蔡侯之以之，舉其貴者也。蔡侯之以之，則其舉貴者何也？吳信中國而攘夷狄，吳進矣。其信中國而攘夷狄奈何？子胥父誅於楚也，挾弓持矢而干闔廬。闔廬曰：「大之甚，勇之甚。」為是欲興師而伐楚，子胥諫曰：「臣聞之，君不為匹夫興師。且事君猶事父也，虧君之義，復父之仇，臣弗為也。」於是止。蔡昭公朝於楚，有美裘。正是日，囊瓦求之，昭公不與，為是拘昭公於南郢，數年然後得歸。歸乃用事乎漢，曰：「苟諸侯有欲伐楚者，寡人請為前列焉。」楚人聞之而怒，為是興師而伐蔡。蔡請救於吳。子胥曰：「蔡非有罪，楚無道也。君若有憂中國之心，則若此時可矣。」為是興師而伐楚。何以不言救也？救大也。日入，易無楚也。易無楚者，壞宗廟，徙陳器，撻平王之墓。何以不言滅也？欲存楚也。其欲存楚奈何？昭王之軍敗而逃，父老送之，曰：「寡人不肖，亡先君之邑，父老反矣，何憂無君？寡人且用此入海矣。」父老曰：「有君如此其賢也，以眾不如吳，以必死不如楚。」相與擊之，一夜而三敗吳人，復立。何以謂之吳也？狄之也。何謂狄之也？君居其君之寢，而妻其君之妻。大夫居其大夫之寢，而妻其大夫之妻。蓋有欲妻楚王之母者，不正。乘敗人之績，而深為利，居人之國，故反其狄道也。</p>