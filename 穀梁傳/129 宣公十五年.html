
<h5>穀梁傳</h5>　　　<span class="style11">宣公十五年</span>
    <hr>
  <p>一、十有五年，春，公孫歸父會楚子於宋。
  </p><p>二、夏，五月，宋人及楚人平。</p>
  <p>平者，成也。善其量力而反義也。人者，眾辭也。平稱眾，上下欲之也。外平不道，以吾人之存焉道之也。</p>
  <p>三、六月，癸卯，晉師滅赤狄潞氏，以潞子嬰兒歸。</p>
  <p>滅國有三術，中國謹日，卑國月，夷狄不日。其日，潞子嬰兒賢也。</p>
  <p>四、秦人伐晉。</p>
  <p>五、王札子殺召伯、毛伯。</p>
  <p>王札子者，當上之辭也。殺召伯、毛伯，不言其何也？兩下相殺也。兩下相殺，不志乎春秋，此其志何也？矯王命以殺之，非忿怒相殺也，故曰，以王命殺也。以王命殺則何志焉？為天下主者，天也。繼天者，君也。君之所存者，命也。為人臣而侵其君之命而用之，是不臣也。為人君而失其命，是不君也。君不君，臣不臣，此天下所以傾也。</p>
  <p>六、秋，螽。</p>
  <p>七、仲孫蔑會齊高固於無婁。</p>
  <p>八、初稅畝。</p>
  <p>初者，始也。古者什一，藉而不稅。初稅畝，非正也。古者三百步為里，名曰井田。井田者，九百畝，公田居一。私田稼不善則非吏，公田稼不善則非民。初稅畝者，非公之去公田，而履畝十取一也。以公之與民為已悉矣。古者公田為居，井灶葱韭盡取焉。</p>
  <p>九、冬，蝝生。</p>
  <p>蝝非災也。其曰蝝，非稅畝之災也。</p>
  <p>十、饑。</p>
  <hr>
  