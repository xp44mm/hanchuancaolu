<h2>莊公十九年</h2>
<p>一、十有九年，春，王正月。</p>
<p>二、夏，四月。</p>
<p>三、秋，公子結媵陳人之婦於鄄，遂及齊侯、宋公盟。</p>
<p>媵，淺事也，不志。此其志何也？辟要盟也。何以見其辟要盟也？媵，禮之輕者也。盟，國之重也，以輕事遂乎國重無說。其曰陳人之婦，略之也。其不日，數渝，惡之也。</p>
<p>四、夫人姜氏如莒。</p>
<p>婦人既嫁，不踰竟，踰竟非正也。</p>
<p>五、冬，齊人、宋人、陳人伐我西鄙。</p>
<p>其曰鄙，遠之也。其遠之何也？不以難邇我國也。</p>