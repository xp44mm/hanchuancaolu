
<h5>穀梁傳</h5>　　　<span class="style11">桓公十四年</span>
    <hr>
  <p> 一、十有四年，春，正月，公會鄭伯於曹。
  </p><p>二、無冰。</p>
  <p>無冰，時燠也。</p>
  <p>三、夏，五，鄭伯使其弟御來盟。</p>
  <p>諸侯之尊，弟兄不得以屬通。其弟云者，以其來我舉其貴者也。來盟，前定也。不日，前定之盟不日。孔子曰：「聽遠音者，聞其疾，而不聞其舒；望遠者，察其貌，而不察其形。」立乎定哀，以指隱桓。隱桓之日遠矣，夏五傳疑也。</p>
  <p>四、秋，八月，壬申，御廩災。</p>
  <p>御廩之災不志，此其志何也？以為唯未易災之餘。</p>
  <p>五、乙亥，嘗。</p>
  <p>而嘗，可也，志不敬也。天子親耕，以共粢盛。王后親蠶，以共祭服。國非無良農工女也，以為人之所盡，事其祖禰，不若以己所自親者也。何用見其未易災之餘而嘗也？曰甸粟，而內之三宮。三宮米，而藏之御廩，夫嘗必有兼甸之事焉。</p>
  <p>六、冬，十有二月，丁巳，齊侯祿父卒。</p>
  <p>七、宋人以齊人、蔡人、衞人、陳人伐鄭。</p>
  <p>以者，不以者也。民者，君之本也。使人以其死，非正也。</p>
  <hr>
  