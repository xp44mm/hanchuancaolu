<h2>襄公三十年</h2>
<p>一、三十年，春，王正月，楚子使薳罷來聘。</p>
<p>二、夏，四月，蔡世子般弒其君固。</p>
<p>其不日，子奪父政，是謂夷之。</p>
<p>三、五月，甲午，宋災，宋伯姬卒。</p>
<p>取卒之日加之災上者，見以災卒也。其見以災卒奈何？伯姬之舍失火，左右曰：「夫人少辟火乎？」伯姬曰：「婦人之義，傅母不在，宵不下堂。」左右又曰：「夫人少辟火乎？」伯姬曰：「婦人之義，保母不在，宵不下堂。」遂逮於火而死。婦人以貞為行者也，伯姬之婦道盡矣。詳其事，賢伯姬也。</p>
<p>四、天王殺其弟佞夫。</p>
<p>傳曰，諸侯且不首惡，況於天子乎？君無忍親之義。天子、諸侯所親者，唯長子、母弟耳。天王殺其弟佞夫，甚之也。</p>
<p>五、王子瑕奔晉。</p>
<p>六、秋，七月，叔弓如宋葬共姬。</p>
<p>外夫人不書葬，此其言葬何也？吾女也，卒災，故隱而葬之也。</p>
<p>七、鄭良宵出奔許，自許入於鄭，鄭人殺良霄。</p>
<p>不言大夫，惡之也。</p>
<p>八、冬，十月，葬蔡景公。</p>
<p>不日卒而月葬，不葬者也。卒而葬之，不忍使父失民於子也。</p>
<p>九、晉人、齊人、宋人、衞人、鄭人、曹人、莒人、邾人、滕人、薛人、杞人、小邾人會於澶淵，宋災故。</p>
<p>會不言其所為，其曰宋災故何也？不言災故，則無以見其善也。其曰人何也？救災以眾。何救焉？更宋之所喪財也。澶淵之會，中國不侵伐夷狄，夷狄不入中國，無侵伐八年，善之也。晉趙武、楚屈建之功也。</p>