<h5>穀梁傳</h5>　　　<span class="style11">昭公四年</span>
<hr>
<p>一、四年，春，王正月，大雨雪。</p>
<p>二、夏，楚子、蔡侯、陳侯、鄭伯、許男、徐子、滕子、頓子、胡子、沈子、小邾子、宋世子佐、淮夷會於申。</p>
<p>三、楚人執徐子。</p>
<p>四、秋，七月，楚子、蔡侯、陳侯、許男、頓子、胡子、沈子、淮夷伐吳。執齊慶封，殺之。遂滅厲。</p>
<p>此入而殺，其不言入何也？慶封封乎吳鍾離，其不言伐鍾離何也？不與吳封也。慶封其以齊氏何也？為齊討也。靈王使人以慶封令於軍中曰：「有若齊慶封弒君者乎？」慶封曰：「子一息，我亦且一言。」曰：「有若楚公子圍弒其兄之子而代之為君者乎？」軍人粲然皆笑。慶封弒其君而不以弒君之罪罪之者，慶封不為靈王服也。不與楚討也。春秋之義，用貴治賤，用賢治不肖，不以亂治亂也。孔子曰：「懷惡而討，雖死不服，其斯之謂與。」遂，繼事也。</p>
<p>五、九月，取繒。</p>
<p>六、冬，十有二月，乙卯，叔孫豹卒。</p>
<hr>  
