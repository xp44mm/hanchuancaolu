
<h5>穀梁傳</h5>　　　<span class="style11">桓公九年</span>
    <hr>
  <p> 一、九年，春，紀季姜歸於京師。
  </p><p>為之中者，歸之也。</p>
  <p>二、夏，四月。</p>
  <p>三、秋，七月。</p>
  <p>四、冬，曹伯使其世子射姑來朝。</p>
  <p>朝不言使，言使非正也。使世子伉諸侯之禮而來朝，曹伯失正矣。諸侯相見曰朝。以待人父之道待人之子，以內為失正矣。內失正，曹伯失正，世子可以已矣。則是故命也。尸子曰：「夫已，多乎道。」</p>
  <hr>
  