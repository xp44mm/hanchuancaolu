<h5>穀梁傳</h5>　　　<span class="style11">定公二年</span>
<hr>
<p>一、二年，春，王正月。
  </p>
<p>二、夏，五月，壬辰，雉門及兩觀災。</p>
<p>其不曰雉門災及兩觀何也？災自兩觀始也，不以尊者親災也。先言雉門，尊尊也。</p>
<p>三、秋，楚人伐吳。</p>
<p>四、冬，十月，新作雉門及兩觀。</p>
<p>言新，有舊也。作，為也，有加度也，此不正。其以尊者親之何也？雖不正也，於美猶可也。</p>
<hr>  
