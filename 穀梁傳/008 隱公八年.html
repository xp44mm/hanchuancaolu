<h5>穀梁傳</h5>　　　<span class="style11">隱公八年</span>
<hr>
<p>一、八年，春，宋公、衞侯遇於垂。</p>
<p>不期而會曰遇。遇者，志相得也。</p>
<p>二、三月，鄭伯使宛來歸邴。庚寅，我入邴。</p>
<p>名宛，所以貶鄭伯，惡與地也。入者，內弗受也。日入，惡入者也。邴者，鄭伯所受天子而祭泰山之邑也。</p>
<p>三、夏，六月，己亥，蔡侯考父卒。</p>
<p>諸侯日卒，正也。</p>
<p>四、辛亥，宿男卒。</p>
<p>宿，微國也，未能同盟，故男卒也。</p>
<p>五、秋，七月，庚午，宋公、齊侯、衞侯盟於瓦屋。</p>
<p>外盟不日，此其日何也？諸侯之參盟於是始，故謹而日之也。誥誓不及五帝，盟詛不及三王，交質子不及二伯。</p>
<p>六、八月，葬蔡宣公。</p>
<p>月葬，故也。</p>
<p>七、九月，辛卯，公及莒人盟於包來。</p>
<p>可言公及人，不可言公及大夫。</p>
<p>八、螟。</p>
<p>九、冬，十有二月，無侅卒。</p>
<p>無侅之名，未有聞焉。或曰，隱不爵大夫也。或說曰，故貶之也。</p>
<hr>  
