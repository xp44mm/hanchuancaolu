
<h5>穀梁傳</h5>　　　<span class="style11">宣公元年</span>
    <hr>
  <p>一、元年，春，王正月，公即位。
  </p><p>繼故而言即位，與聞乎故也。</p>
  <p>二、公子遂如齊逆女。</p>
  <p>三、三月，遂以夫人婦姜至自齊。</p>
  <p>其不言氏，喪未畢，故略之也。其曰婦，緣姑言之之辭也。遂之挈由上致之也。</p>
  <p>四、夏，季孫行父如齊。</p>
  <p>五、晉放其大夫胥甲父於衞。</p>
  <p>放，猶屏也。稱國以放，放無罪也。</p>
  <p>六、公會齊侯於平州。</p>
  <p>七、公子遂如齊。</p>
  <p>八、六月，齊人取濟西田。</p>
  <p>內不言取，言取，授之也，以是為賂齊也。</p>
  <p>九、秋，邾子來朝。</p>
  <p>十、楚子、鄭人侵陳，遂侵宋。晉趙盾帥師救陳。宋公、陳侯、衞侯、曹伯會晉師於棐林，伐鄭。</p>
  <p>遂，繼事也。善救陳也。列數諸侯而會晉趙盾，大趙盾之事也。其曰師何也？以其大之也。於棐林，地而從伐鄭，疑辭也。此其地何？則著其美也。</p>
  <p>十一、冬，晉趙穿帥師侵崇。</p>
  <p>十二、晉人、宋人伐鄭。</p>
  <hr>
  