<h5>穀梁傳</h5>　　　<span class="style11">莊公二十四年</span>
<hr>
<p>一、二十有四年，春，王三月，刻桓宮桷。</p>
<p>禮，天子之桷，斫之礱之，加密石焉。諸侯之桷，斫之礱之。大夫斫之，士斫本。刻桷，非正也。夫人，所以崇宗廟也。取非禮與非正，而加之於宗廟，以飾夫人，非正也。刻桓宮桷，丹桓宮楹，斥言桓宮以惡莊也。</p>
<p>二、葬曹莊公。</p>
<p>三、夏，公如齊迎女。</p>
<p>親迎，恒事也，不志。此其志何也？不其正親迎於齊也。</p>
<p>四、秋，公至自齊。</p>
<p>迎者，行見諸，舍見諸。先至，非正也。</p>
<p>五、八月，丁丑，夫人姜氏入。</p>
<p>入者，內弗受也。日入，惡入者也。何用不受也？以宗廟弗受也。其以宗廟弗受何也？娶仇人子弟，以薦舍於前，其義不可受也。</p>
<p>六、戊寅，大夫宗婦覿，用幣。</p>
<p>覿，見也。禮，大夫不見夫人，不言及不正。其行婦道，故列數之也。男子之贄，羔雁雉腒。婦人之贄，棗栗鍜脩。用幣，非禮也。用者，不宜用者也。大夫，國體也，而行婦道，惡之，故謹而日之也。</p>
<p>七、大水。</p>
<p>八、冬，戎侵曹。曹羈出奔陳。</p>
<p>九、赤歸於曹。郭公。</p>
<p>赤蓋郭公也，何為名也？禮，諸侯無外歸之義，外歸，非正也。</p>
<hr>  
