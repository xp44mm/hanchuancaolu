<h5>穀梁傳</h5>　　　<span class="style11">僖公二十二年</span>
<hr>
<p>一、二十有二年，春，公伐邾，取須句。
  </p>
<p>二、夏，宋公、衞侯、許男、滕子伐鄭。</p>
<p>三、秋，八月，丁未，及邾人戰於升陘。</p>
<p>內諱敗，舉其可道者也。不言其人，以吾敗也。不言及之者，為內諱也。</p>
<p>四、冬，十有一月，己巳，朔，宋公及楚人戰於泓。宋師敗績。</p>
<p>日事遇朔日朔。春秋三十有四戰，未有以尊敗乎卑，以師敗乎人者。以尊敗乎卑，以師敗乎人，則驕其敵。襄公以師敗乎人，而不驕其敵何也？責之也。泓之戰，以為復雩之恥也。雩之恥，宋襄公有以自取之。伐齊之喪，執滕子、圍曹、為雩之會，不顧其力之不足，而致楚成王。成王怒而執之。故曰，禮人不答，則反其敬。愛人而不親，則反其仁。治人而不治，則反其知。過而不改，又之，是謂之過，襄公之謂也。古者，被甲嬰冑，非以興國也，則以征無道也，豈曰以報其恥哉？宋公與楚人戰於泓水之上。司馬子反曰：「楚眾我少，鼓險而擊之，勝無幸焉。」襄公曰：「君子不推人危，不攻人厄，須其出。」既出，旌旗亂於上，陳亂於下。子反曰：「楚眾我少，擊之，勝無幸焉。」襄公曰：「不鼓不成列。」須其成列而後擊之，則眾敗而身傷焉，七月而死。倍則攻，敵則戰，少則守。人之所以為人者，言也。人而不能言，何以為人？言之所以為言者，信也。言而不信，何以為言？信之所以為信者，道也。信而不道，何以為道？道之貴者時，其行勢也。</p>
<hr>  
