<h5>穀梁傳</h5>　　　<span class="style11">桓公十年</span>
<hr>
<p>一、十年，春，王正月，庚申，曹伯終生卒。
  </p>
<p>桓無王，其曰王何也？正終生之卒也。</p>
<p>二、夏，五月，葬曹桓公。</p>
<p>三、秋，公會衞侯於桃丘，弗遇。</p>
<p>弗遇者，志不相得也。弗，內辭也。</p>
<p>四、冬，十有二月，丙午，齊侯、衞侯、鄭伯來戰於郎。</p>
<p>來戰者，前定之戰也。內不言戰，言戰則敗也。不言其人，以吾敗也。不言及者，為內諱也。</p>
<hr>  
