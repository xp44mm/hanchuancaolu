<h5>穀梁傳</h5>　　　<span class="style11">昭公十五年</span>
<hr>
<p>一、十有五年，春，王正月，吳子夷末卒。
  </p>
<p>二、二月，癸酉，有事於武宮，籥入，叔弓卒，去樂，卒事。</p>
<p>君在祭樂之中，聞大夫之喪，則去樂卒事，禮也。君在祭樂之中，大夫有變，以聞，可乎？大夫，國體也。古之人重死，君命無所不通。</p>
<p>三、夏，蔡朝吳出奔鄭。</p>
<p>四、六月，丁巳，朔，日有食之。</p>
<p>五、秋，晉荀吳帥師伐鮮虞。</p>
<p>六、冬，公如晉。</p>
<hr>  
