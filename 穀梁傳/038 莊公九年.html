<h5>穀梁傳</h5>　　　<span class="style11">莊公九年</span>
<hr>
<p>一、九年，春，齊人殺無知。
  </p>
<p>無知之挈，失嫌也。稱人以殺大夫，殺有罪也。</p>
<p>二、公及齊大夫盟於暨。</p>
<p>公不及大夫。大夫不名，無君也。盟，納子糾也。不日，其盟渝也。當齊無君，制在公矣。當可納而不納，故惡內也。</p>
<p>三、夏，公伐齊，納糾。齊小白入於齊。</p>
<p>當可納而不納。齊變而後伐。故乾時之戰，不諱敗，惡內也。大夫出奔反，以好曰歸，以惡曰入。齊公孫無知弒襄公，公子糾、公子小白不能存，出亡。齊人殺無知，而迎公子糾於魯。公子小白不讓公子糾先入，又殺之於魯，故曰齊小白入於齊，惡之也。</p>
<p>四、秋，七月，丁酉，葬齊襄公。</p>
<p>五、八月，庚申，及齊師戰於乾時，我師敗績。</p>
<p>六、九月，齊人取子糾殺之。</p>
<p>外不言取，言取，病內也。取，易辭也。猶曰取其子糾而殺之云爾。十室之邑可以逃難，百室之邑可以隱死，以千乘之魯，不能存子糾，以公為病矣。</p>
<p>七、冬，浚洙。</p>
<p>浚洙者，深洙也，著力不足也。</p>
<hr>  
