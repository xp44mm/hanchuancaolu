
<h5>穀梁傳</h5>　　　<span class="style11">文公十五年</span>
    <hr>
  <p>  一、十有五年，春，季孫行父如晉。
  </p><p>二、三月，宋司馬華孫來盟。</p>
  <p>司馬，官也。其以官稱，無君之辭也。來盟者何？前定也。不言及者，以國與之也。</p>
  <p>三、夏，曹伯來朝。</p>
  <p>四、齊人歸公孫敖之喪。</p>
  <p>五、六月，辛丑，朔，日有食之。鼓，用牲於社。</p>
  <p>六、單伯至自齊。</p>
  <p>大夫執則致，致則名。此其不名何也？天子之命大夫也。</p>
  <p>七、晉郤缺帥師伐蔡。戊申，入蔡。</p>
  <p>八、秋，齊人侵我西鄙。</p>
  <p>其曰鄙，遠之也。其遠之何也？不以難介我國也。</p>
  <p>九、季孫行父如晉。</p>
  <p>十、冬，十有一月，諸侯盟於扈。</p>
  <p>十一、十有二月，齊人來歸子叔姬。</p>
  <p>其曰子叔姬，貴之也。其言來歸何也？父母之於子，雖有罪，猶欲其免也。</p>
  <p>十二、齊侯侵我西鄙，遂伐曹，入其郛。</p>
  <hr>
  