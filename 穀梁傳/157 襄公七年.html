<h5>穀梁傳</h5>　　　<span class="style11">襄公七年</span>
<hr>
<p>一、七年，春，郯子來朝。</p>
<p>二、夏，四月，三卜郊，不從，乃免牲。</p>
<p>夏四月，不時也。三卜，禮也。乃者，亡乎人之辭也。</p>
<p>三、小邾子來朝。</p>
<p>四、城費。</p>
<p>五、秋，季孫宿如衞。</p>
<p>六、八月，螽。</p>
<p>七、冬，十月，衞侯使孫林父來聘，壬戌，及孫林父盟。</p>
<p>八、楚公子貞帥師圍陳。</p>
<p>九、十有二月，公會晉侯、宋公、陳侯、衞侯、曹伯、莒子、邾子於鄬。鄭伯髠原如會，未見諸侯。丙戌，卒於操。</p>
<p>未見諸侯，其曰如會何也？致其志也。禮，諸侯不生名。此其生名何也？卒之名也。卒之名，則何為加之如會之上？見以如會卒也。其見以如會卒何也？鄭伯將會中國，其臣欲從楚，不勝其臣，弒而死。其言不弒何也？不使夷狄之民加乎中國之君也。其地，於外也。其日，未踰竟也。日卒時葬，正也。</p>
<p>十、陳侯逃歸。</p>
<p>以其去諸侯，故逃之也。</p>
<hr>  
