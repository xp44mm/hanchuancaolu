<h5>穀梁傳</h5>　　　<span class="style11">宣公九年</span>
<hr>
<p>一、九年，春，王正月，公如齊。
  </p>
<p>二、公至自齊。</p>
<p>三、夏，仲孫蔑如京師。</p>
<p>四、齊侯伐萊。</p>
<p>五、秋，取根牟。</p>
<p>六、八月，滕子卒。</p>
<p>七、九月，晉侯、宋公、衞侯、鄭伯、曹伯會於扈。</p>
<p>八、晉荀林父帥師伐陳。</p>
<p>九、辛酉，晉侯黑臀卒於扈。</p>
<p>其地，於外也。其日，未踰竟也。</p>
<p>十、冬，十月，癸酉，衞侯鄭卒。</p>
<p>十一、宋人圍滕。</p>
<p>十二、楚子伐鄭。</p>
<p>十三、晉郤缺帥師救鄭。</p>
<p>十四、陳殺其大夫泄冶。</p>
<p>稱國以殺其大夫，殺無罪也。泄冶之無罪如何？陳靈公通於夏徵舒之家。公孫寧、儀行父亦通其家。或衣其衣，或衷其襦，以相戲於朝。泄冶聞之，入諫曰：「使國人聞之則猶可，使仁人聞之則不可。」君愧於泄冶，不能用其言而殺之。</p>
<hr>  
