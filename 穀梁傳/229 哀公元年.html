<h5>穀梁傳</h5>　　　<span class="style11">哀公元年</span>
<hr>
<p>一、元年，春，王正月，公即位。</p>
<p>二、楚子、陳侯、隨侯、許男圍蔡。</p>
<p>三、鼷鼠食郊牛角，改卜牛。夏，四月，辛巳，郊。</p>
<p>此該郊之變而道之也。於變之中，又有言焉。鼷鼠食郊牛角，改卜牛，志不敬也。郊牛日展斛角而知傷，展道盡矣。郊自正月至於三月，郊之時也。夏四月郊，不時也。五月郊，不時也。夏之始可以承春，以秋之末承春始，蓋不可矣。九月用郊，用者，不宜用者也。郊三卜，禮也。四卜，非禮也。五卜，強也。卜免牲者，吉則免之，不吉則否。牛傷，不言傷之者，傷自牛作也，故其辭緩。全曰牲，傷曰牛，未牲曰牛。其牛一也，其所以為牛者異。有變而不郊，故卜免牛也。已牛也，其尚卜免之何也？禮，與其亡也，寧有，嘗置之上帝矣，故卜而後免之，不敢專也。卜之不吉，則如之何？不免。安置之？繫而待。六月上甲，始庀牲，然後左右之。予之所言者，牲之變也，而曰我一該郊之變而道之何也？我以六月上甲始庀牲，十月上甲始繫牲，十一月、十二月牲雖有變，不道也。待正月，然後言牲之變，此乃所以該郊。郊，享道也，貴其時，大其禮，其養牲雖小，不備可也。子不志三月卜郊何也？自正月至於三月，郊之時也。我以十二月下辛卜正月上辛，如不從，則以正月下辛卜二月上辛。如不從，則以二月下辛卜三月上辛。如不從，則不郊矣。</p>
<p>四、秋，齊侯、衞侯伐晉。</p>
<p>五、冬，仲孫何忌帥師伐邾。</p>
<hr>  
