
<h5>穀梁傳</h5>　　　<span class="style11">隱公五年</span>
    <hr>
  <p> 一、五年，春，公觀魚於棠。
  </p><p>傳曰：常事曰視，非常曰觀。禮，尊不親小事，卑不尸大功。魚，卑者之事也，公觀之非正也。</p>
  <p>二、夏，四月，葬衞桓公。</p>
  <p>月葬，故也。</p>
  <p>三、秋，衞師入郕。</p>
  <p>入者，內弗受也。郕，國也。將卑師眾曰師。</p>
  <p>四、九月，考仲子之宮。初獻六羽。</p>
  <p>考者何也？考者成之也，成之為夫人也。禮，庶子為君，為其母築宮，使公子主其祭也。於子祭，於孫止。仲子者，惠公之母，隱孫而修之，非隱也。初，始也。穀梁子曰：「舞夏，天子八佾，諸公六佾，諸侯四佾。初獻六羽，始僭樂矣。」尸子曰：「舞夏，自天子至諸侯，皆用八佾。初獻六羽，始厲樂矣。」</p>
  <p>五、邾人、鄭人伐宋。</p>
  <p>六、螟。</p>
  <p>蟲災也。甚則月，不甚則時。</p>
  <p>七、冬，十有二月，辛巳，公子彄卒。</p>
  <p>隱不爵命大夫，其曰公子彄，何也？先君之大夫也。</p>
  <p>八、宋人伐鄭，圍長葛。</p>
  <p>伐國不言圍邑，此其言圍何也？久之也。伐不踰時，戰不逐奔，誅不填服。苞人民、毆牛馬曰侵。斬樹木、壞宮室曰伐。</p>
  <hr>
  