
<h5>穀梁傳</h5>　　　<span class="style11">僖公五年</span>
    <hr>
  <p>一、五年，春，晉侯殺其世子申生。
  </p><p>目晉侯斥殺，惡晉侯也。</p>
  <p>二、杞伯姬來朝其子。</p>
  <p>婦人既嫁不踰竟，踰竟非禮也。諸侯相見曰朝。伯姬為志乎朝其子也。伯姬為志乎朝其子，則是杞伯失夫之道矣。諸侯相見曰朝，以待人父之道，待人之子，非正也。故曰，杞伯姬來朝其子，參譏也。</p>
  <p>三、夏，公孫茲如牟。</p>
  <p>四、公及齊侯、宋公、陳侯、衞侯、鄭伯、許男、曹伯會王世子於首戴。</p>
  <p>及以會，尊之也。何尊焉？王世子云者，唯王之貳也。云可以重之存焉，尊之也。何重焉？天子世子世天下也。</p>
  <p>五、秋，八月，諸侯盟於首戴。</p>
  <p>無中事而復舉諸侯何也？尊王世子，而不敢與盟也。尊則其不敢與盟何也？盟者，不相信也，故謹信也。不敢以所不信而加之尊者。桓，諸侯也，不能朝天子，是不臣也。王世子，子也，塊然受諸侯之尊己，而立乎其位，是不子也。桓不臣，王世子不子，則其所善焉何也？是則變之正也。天子微，諸侯不享覲。桓控大國，扶小國，統諸侯，不能以朝天子，亦不敢致天王，尊王世子於首戴，乃所以尊天王之命也。世子含王命會齊桓，亦所以尊天王之命也。世子受之可乎？是亦變之正也。天子微，諸侯不享覲，世子受諸侯之尊己，而天王尊矣，世子受之可也。</p>
  <p>六、鄭伯逃歸，不盟。</p>
  <p>以其法諸侯，故逃之也。</p>
  <p>七、楚人滅弦，弦子奔黃。</p>
  <p>弦，國也。其不曰，微國也。</p>
  <p>八、九月，戊申，朔，日有食之。</p>
  <p>九、冬，晉人執虞公。</p>
  <p>執不言所於地，縕於晉也。其曰公何也？猶曰其下執之之辭也。其猶下執之之辭何也？晉命行乎虞民矣。虞虢之相救，非相為賜也。今日亡虢而明日亡虞矣。</p>
  <hr>
  