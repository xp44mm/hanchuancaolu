<h5>莊子</h5>　　<span class="style9">外篇 ‧ 田子方</span>  
<hr>
<p>田子方侍坐於魏文侯，數稱谿工。
</p>
<p>文侯曰：「谿工，子之師邪？」</p>
<p>子方曰：「非也，無擇之里人也。稱道數當，故無擇稱之。」</p>
<p>文侯曰：「然則子無師邪？」</p>
<p>子方曰：「有。」</p>
<p>曰：「子之師誰邪？」</p>
<p>子方曰：「東郭順子。」</p>
<p>文侯曰：「然則夫子何故未嘗稱之？」</p>
<p>子方曰：「其為人也真，人貌而天虛，緣而葆真，清而容物。物無道，正容以悟之，使人之意也消。無擇何足以稱之！」</p>
<p>子方出，文侯儻然，終日不言。召前立臣而語之曰：「遠矣，全德之君子！始吾以聖知之言仁義之行為至矣。吾聞子方之師，吾形解而不欲動，口鉗而不欲言。吾所學者直土埂耳！夫魏真為我累耳！」</p>
<p>溫伯雪子適齊，舍於魯。魯人有請見之者，溫伯雪子曰：「不可。吾聞中國之君子，明乎禮義而陋於知人心，吾不欲見也。」</p>
<p>至於齊，反舍於魯，是人也又請見。溫伯雪子曰：「往也蘄見我，今也又蘄見我，是必有以振我也。」</p>
<p>出而見客，入而歎。明日見客，又入而歎。其僕曰：「每見之客也，必入而歎，何耶？」</p>
<p>曰：「吾固告子矣：『中國之民，明乎禮義而陋乎知人心。』昔之見我者，進退一成規一成矩，從容一若龍一若虎。其諫我也似子，其道我也似父，是以歎也。」</p>
<p>仲尼見之而不言。子路曰：「吾子欲見溫伯雪子久矣。見之而不言，何邪？」</p>
<p>仲尼曰：「若夫人者，目擊而道存矣，亦不可以容聲矣！」</p>
<p>顏淵問於仲尼曰：「夫子步亦步，夫子趨亦趨，夫子馳亦馳，夫子奔逸絕塵，而回瞠若乎後矣！」</p>
<p>夫子曰：「回，何謂邪？」</p>
<p>曰：「夫子步，亦步也；夫子言，亦言也；夫子趨，亦趨也；夫子辯，亦辯也；夫子馳，亦馳也；夫子言道，回亦言道也；及奔逸絕塵而回瞠若乎後者，夫子不言而信，不比而周，無器而民滔乎前，而不知所以然而已矣。」</p>
<p>仲尼曰：「惡！可不察與！夫哀莫大於心死，而人死亦次之。日出東方而入於西極，萬物莫不比方，有首有趾者，待是而後成功。是出則存，是入則亡。萬物亦然，有待也而死，有待也而生。吾一受其成形，而不化以待盡。效物而動，日夜無隙，而不知其所終。薰然其成形，知命不能規乎其前，丘以是日徂。吾終身與汝交一臂而失之，可不哀與？女殆著乎吾所以著也。彼已盡矣，而女求之以為有，是求馬於唐肆也。吾服女也甚忘，女服吾也亦甚忘。雖然，女奚患焉！雖忘乎故吾，吾有不忘者存。」</p>
<p>孔子見老聃，老聃新沐，方將被髮而乾，慹然似非人。孔子便而待之，少焉見，曰：「丘也眩與？其信然與？向者先生形體掘若槁木，似遺物離人而立於獨也。」</p>
<p>老聃曰：「吾遊心於物之初。」</p>
<p>孔子曰：「何謂邪？」</p>
<p>曰：「心困焉而不能知，口辟焉而不能言。嘗為汝議乎其將：至陰肅肅，至陽赫赫。肅肅出乎天，赫赫發乎地。兩者交通成和而物生焉，或為之紀而莫見其形。消息滿虛，一晦一明，日改月化，日有所為，而莫見其功。生有所乎萌，死有所乎歸，始終相反乎無端，而莫知乎其所窮。非是也，且孰為之宗！」</p>
<p>孔子曰：「請問遊是。」</p>
<p>老聃曰：「夫得是，至美至樂也。得至美而遊乎至樂，謂之至人。」</p>
<p>孔子曰：「願聞其方。」</p>
<p>曰：「草食之獸不疾易藪，水生之蟲不疾易水。行小變而不失其大常也，喜怒哀樂不入於胸次。夫天下也者，萬物之所一也。得其所一而同焉，則四支百體將為塵垢，而死生終始將為晝夜，而莫之能滑，而況得喪禍福之所介乎！棄隸者若棄泥塗，知身貴於隸也，貴在於我而不失於變。且萬化而未始有極也，夫孰足以患心！已為道者解乎此。」</p>
<p>孔子曰：「夫子德配天地，而猶假至言以修心，古之君子，孰能脫焉？」</p>
<p>老聃曰：「不然。夫水之於汋也，無為而才自然矣。至人之於德也，不修而物不能離焉。若天之自高，地之自厚，日月之自明，夫何脩焉！」</p>
<p>孔子出，以告顏回曰：「丘之於道也，其猶醯雞與！微夫子之發吾覆也，吾不知天地之大全也。」</p>
<p>莊子見魯哀公，哀公曰：「魯多儒士，少為先生方者。」</p>
<p>莊子曰：「魯少儒。」</p>
<p>哀公曰：「舉魯國而儒服，何謂少乎？」</p>
<p>莊子曰：「周聞之，儒者冠圜冠者，知天時，履句屨者，知地形；緩佩玦者，事至而斷。君子有其道者，未必為其服也；為其服者，未必知其道也。公固以為不然，何不號於國中曰：『無此道而為此服者，其罪死！』」</p>
<p>於是哀公號之五日，而魯國無敢儒服者，獨有一丈夫儒服而立乎公門。公即召而問以國事，千轉萬變而不窮。</p>
<p>莊子曰：「以魯國而儒者一人耳，可謂多乎？」</p>
<p>百里奚爵祿不入於心，故飯牛而牛肥，使秦穆公忘其賤，與之政也。有虞氏死生不入於心，故足以動人。</p>
<p>宋元君將畫圖，眾史皆至，受揖而立；舐筆和墨，在外者半。有一史後至者，儃儃然不趨，受揖不立，因之舍。公使人視之，則解衣槃礡臝。君曰：「可矣，是真畫者也。」</p>
<p>文王觀於臧，見一丈人釣，而其釣莫釣；非持其釣有釣者也，常釣也。</p>
<p>文王欲舉而授之政，而恐大臣父兄之弗安也；欲終而釋之，而不忍百姓之無天也。於是旦而屬之大夫曰：「昔者寡人夢見良人，黑色而𩑺，乘駁馬而偏朱蹄，號曰：『寓而政於臧丈人，庶幾乎民有瘳乎！』」</p>
<p>諸大夫蹵然曰︰「先君王也。」</p>
<p>文王曰：「然則卜之。」</p>
<p>諸大夫曰︰「先君之命，王其無它，又何卜焉。」</p>
<p>遂迎臧丈人而授之政。典法無更，偏令無出。三年，文王觀於國，則列士壞植散群，長官者不成德，斔斛不敢入於四竟。列士壞植散群，則尚同也；長官者不成德，則同務也；斔斛不敢入於四竟，則諸侯無二心也。</p>
<p>文王於是焉以為大師，北面而問曰：「政可以及天下乎？」臧丈人昧然而不應，泛然而辭，朝令而夜遁，終身無聞。</p>
<p>顏淵問於仲尼曰：「文王其猶未邪？又何以夢為乎？」</p>
<p>仲尼曰：「默，汝無言！夫文王盡之也，而又何論刺焉！彼直以循斯須也。」</p>
<p>列禦寇為伯昏無人射，引之盈貫，措杯水其肘上，發之，適矢復沓，方矢復寓。當是時，猶象人也。</p>
<p>伯昏無人曰：「是射之射，非不射之射也。嘗與汝登高山，履危石，臨百仞之淵，若能射乎？」</p>
<p>於是無人遂登高山，履危石，臨百仞之淵，背逡巡，足二分垂在外，揖禦寇而進之。禦寇伏地，汗流至踵。</p>
<p>伯昏無人曰：「夫至人者，上窺青天，下潛黃泉，揮斥八極，神氣不變。今汝怵然有恂目之志，爾於中也殆矣夫！」</p>
<p>肩吾問於孫叔敖曰：「子三為令尹而不榮華，三去之而無憂色。吾始也疑子，今視子之鼻間栩栩然，子之用心獨奈何？」</p>
<p>孫叔敖曰：「吾何以過人哉！吾以其來不可卻也，其去不可止也。吾以為得失之非我也，而無憂色而已矣。我何以過人哉！且不知其在彼乎？其在我乎？其在彼邪，亡乎我，在我邪，亡乎彼。方將躊躇，方將四顧，何暇至乎人貴人賤哉！」</p>
<p>仲尼聞之曰：「古之真人，知者不得說，美人不得濫，盜人不得劫，伏戲、黃帝不得友。死生亦大矣，而無變乎己，況爵祿乎！若然者，其神經乎大山而無介，入乎淵泉而不濡，處卑細而不憊，充滿天地，既以與人，己愈有。」</p>
<p>楚王與凡君坐，少焉，楚王左右曰凡亡者三。凡君曰：「凡之亡也，不足以喪吾存。夫『凡之亡不足以喪吾存』，則楚之存不足以存存。由是觀之，則凡未始亡而楚未始存也。</p>
<hr>
