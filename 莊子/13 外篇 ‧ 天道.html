<h5>莊子</h5>　　<span class="style9">外篇 ‧ 天道</span>  
<hr>
<p>天道運而無所積，故萬物成；帝道運而無所積，故天下歸；聖道運而無所積，故海內服。明於天，通於聖，六通四辟於帝王之德者，其自為也，昧然無不靜者矣！聖人之靜也，非曰靜也善，故靜也；萬物無足以鐃心者，故靜也。水靜則明燭鬚眉，平中準，大匠取法焉。水靜猶明，而況精神！聖人之心靜乎！天地之鑑也，萬物之鏡也。夫虛靜恬淡寂漠無為者，天地之本，而道德之至。故帝王聖人休焉。休則虛，虛則實，實則備矣。虛則靜，靜則動，動則得矣。靜則無為，無為也則任事者責矣。無為則俞俞，俞俞者憂患不能處，年壽長矣。夫虛靜恬淡寂漠無為者，萬物之本也。明此以南鄉，堯之為君也；明此以北面，舜之為臣也。以此處上，帝王天子之德也；以此處下，玄聖素王之道也。以此退居而閒遊，則江海山林之士服；以此進為而撫世，則功大名顯而天下一也。靜而聖，動而王，無為也而尊，樸素而天下莫能與之爭美。
</p>
<p>夫明白於天地之德者，此之謂大本大宗，與天和者也；所以均調天下，與人和者也。與人和者，謂之人樂；與天和者，謂之天樂。</p>
<p>莊子曰：「吾師乎，吾師乎！<img src="../imgs/4aa0.gif" alt="4aa0">萬物而不為義，澤及萬世而不為仁，長於上古而不為壽，覆載天地刻雕眾形而不為巧。此之謂天樂。故曰：『知天樂者，其生也天行，其死也物化。靜而與陰同德，動而與陽同波。』故知天樂者，無天怨，無人非，無物累，無鬼責。故曰：『其動也天，其靜也地，一心定而正天地；其魄不祟，其魂不疲，一心定而萬物服。』言以虛靜推於天地，通於萬物，此之謂天樂。天樂者，聖人之心，以畜天下也。」</p>
<p>昔者舜問於堯曰：「天王之用心何如？」</p>
<p>堯曰：「吾不敖無告，不廢窮民，苦死者，嘉孺子而哀婦人，此吾所以用心已。」</p>
<p>舜曰：「美則美矣，而未大也。」</p>
<p>堯曰：「然則何如？」</p>
<p>舜曰：「天德而士寧，日月照而四時行，若晝夜之有經，雲行而雨施矣！」</p>
<p>堯曰：「膠膠擾擾乎！子，天之合也；我，人之合也。」</p>
<p>夫天地者，古之所大也，而黃帝、堯、舜之所共美也。故古之王天下者，奚為哉？天地而已矣！</p>
<p>孔子西藏書於周室。子路謀曰：「由聞周之徵藏史有老聃者，免而歸居，夫子欲藏書，則試往因焉。」</p>
<p>孔子曰：「善。」往見老聃，而老聃不許，於是繙六經以說。</p>
<p>老聃中其說，曰：「大謾，願聞其要。」</p>
<p>孔子曰：「要在仁義。」</p>
<p>老聃曰：「請問仁義，人之性邪？」</p>
<p>孔子曰：「然。君子不仁則不成，不義而不生。仁義，真人之性也，又將奚為矣？」</p>
<p>老聃曰：「請問，何謂仁義？」</p>
<p>孔子曰：「中心物愷，兼愛無私，此仁義之情也。」</p>
<p>老聃曰：「意，幾乎後言！夫兼愛，不亦迂夫！無私焉，乃私也。夫子若欲使天下無失其牧乎？則天地固有常矣，日月固有明矣，星辰固有列矣，禽獸固有群矣，樹木固有立矣。夫子亦放德而行，循道而趨，已至矣；又何偈偈乎揭仁義，若擊鼓而求亡子焉？意，夫子亂人之性也！」</p>
<p>士成綺見老子而問曰：「吾聞夫子聖人也。吾固不辭遠道而來願見，百舍重趼而不敢息。今吾觀子，非聖人也，鼠壤有餘蔬，而棄妹之者，不仁也！生熟不盡於前，而積斂無崖。」</p>
<p>老子漠然不應。</p>
<p>士成綺明日復見，曰：「昔者吾有刺於子，今吾心正卻矣，何故也？」</p>
<p>老子曰：「夫巧知神聖之人，吾自以為脫焉。昔者子呼我牛也而謂之牛，呼我馬也而謂之馬。苟有其實，人與之名而弗受，再受其殃。吾服也恆服，吾非以服有服。」</p>
<p>士成綺鴈行避影，履行遂進而問：「修身若何？」</p>
<p>老子曰：「而容崖然，而目衝然，而顙頯然，而口闞然，而狀義然。似繫馬而止也。動而持，發也機，察而審，知巧而覩於泰，凡以為不信。邊竟有人焉，其名為竊。」</p>
<p>夫子曰：「夫道，於大不終，於小不遺，故萬物備。廣廣乎其無不容也，淵淵乎其不可測也。形德仁義，神之末也，非至人孰能定之！夫至人有世，不亦大乎，而不足以為之累。天下奮棅而不與之偕；審乎無假而不與利遷，極物之真，能守其本。故外天地，遺萬物，而神未嘗有所困也。通乎道，合乎德，退仁義，賓禮樂，至人之心有所定矣！」</p>
<p>世之所貴道者書也，書不過語，語有貴也。語之所貴者意也，意有所隨。意之所隨者，不可以言傳也，而世因貴言傳書。世雖貴之，我猶不足貴也，為其貴非其貴也。故視而可見者，形與色也；聽而可聞者，名與聲也。悲夫！世人以形色名聲為足以得彼之情。夫形色名聲果不足以得彼之情，則知者不言，言者不知，而世豈識之哉！</p>
<p>桓公讀書於堂上，輪扁斲輪於堂下，釋椎鑿而上，問桓公曰：「敢問，公之所讀者，何言邪？」</p>
<p>公曰：「聖人之言也。」</p>
<p>曰：「聖人在乎？」</p>
<p>公曰：「已死矣。」</p>
<p>曰：「然則君之所讀者，古人之糟魄已夫！」</p>
<p>桓公曰：「寡人讀書，輪人安得議乎！有說則可，無說則死！」</p>
<p>輪扁曰：「臣也以臣之事觀之。斲輪，徐則甘而不固，疾則苦而不入，不徐不疾，得之於手而應於心，口不能言，有數存焉於其間。臣不能以喻臣之子，臣之子亦不能受之於臣，是以行年七十而老斲輪。古之人與其不可傳也死矣，然則君之所讀者，古人之糟魄已夫！」</p>
<hr>
