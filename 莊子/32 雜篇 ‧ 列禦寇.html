
<h5>莊子</h5>　　<span class="style9">雜篇 ‧ 列禦寇
  </span>
<hr>

<p>列禦寇之齊，中道而反，遇伯昏瞀人。伯昏瞀人曰：「奚方而反？」
</p><p>曰：「吾驚焉。」</p>
<p>曰：「惡乎驚？」</p>
<p>曰：「吾嘗食於十𩝫先饋。」</p>
<p>伯昏瞀人曰：「若是，則汝何為驚已？」</p>
<p>曰：「夫內誠不解，形諜成光，以外鎮人心，使人輕乎貴老，而𩐈其所患。夫𩝫人特為食羹之貨，無多餘之贏，其為利也薄，其為權也輕，而猶若是，而況於萬乘之主乎？身勞於國而知盡於事，彼將任我以事而效我以功。吾是以驚。」</p>
<p>伯昏瞀人曰：「善哉觀乎！汝處已，人將保汝矣！」</p>
<p>無幾何而往，則戶外之屨滿矣。伯昏瞀人北面而立，敦杖蹙之乎頤，立有間，不言而出。</p>
<p>賓者以告列子，列子提屨，跣而走，曁乎門，曰：「先生既來，曾不發藥乎？」</p>
<p>曰：「已矣，吾固告汝曰人將保汝，果保汝矣！非汝能使人保汝，而汝不能使人無保汝也，而焉用之感豫出異也！必且有感搖而本才，又無謂也。與汝遊者又莫汝告也，彼所小言，盡人毒也。莫覺莫悟，何相孰也！巧者勞而知者憂，無能者無所求，飽食而敖遊，汎若不繫之舟，虛而敖遊者也。」</p>
<p>鄭人緩也呻吟於裘氏之地。祇三年而緩為儒，河潤九里，澤及三族，使其弟墨。儒墨相與辯，其父助翟。十年而緩自殺。其父夢之曰：「使而子為墨者予也，闔嘗視其良，既為秋柏之實矣？」</p>
<p>夫造物者之報人也，不報其人而報其人之天，彼故使彼。夫人以己為有以異於人以賤其親，齊人之井飲者相捽也。故曰今之世皆緩也。自是，有德者以不知也，而況有道者乎！古者謂之遁天之刑。</p>
<p>聖人安其所安，不安其所不安；眾人安其所不安，不安其所安。</p>
<p>莊子曰：「知道易，勿言難。知而不言，所以之天也；知而言之，所以之人也；古之人，天而不人。」</p>
<p>朱泙漫學屠龍於支離益，單千金之家，三年技成而無所用其巧。</p>
<p>聖人以必不必，故無兵；眾人以不必必之，故多兵。順於兵，故行有求。兵，恃之則亡。</p>
<p>小夫之知，不離苞苴竿牘，敝精神乎蹇淺，而欲兼濟道物，太一形虛。若是者，迷惑於宇宙，形累不知太初。彼至人者，歸精神乎無始，而甘瞑乎無何有之鄉。水流乎無形，發泄乎太清。悲哉乎！汝為知在毫毛，而不知大寧！</p>
<p>宋人有曹商者，為宋王使秦。其往也，得車數乘；王說之，益車百乘。反於宋，見莊子曰：「夫處窮閭阨巷，困窘織屨，槁項黃馘者，商之所短也；一悟萬乘之主而從車百乘者，商之所長也。」</p>
<p>莊子曰：「秦王有病召醫，破癕潰痤者得車一乘，舐痔者得車五乘，所治愈下，得車愈多。子豈治其痔邪？何得車之多也？子行矣！」</p>
<p>魯哀公問乎顏闔曰：「吾以仲尼為貞幹，國其有瘳乎？」</p>
<p>曰：「殆哉圾乎！仲尼方且飾羽而畫，從事華辭，以支為旨，忍性以視民，而不知不信，受乎心，宰乎神，夫何足以上民！彼宜女與？予頤與？誤而可矣！今使民離實學偽，非所以視民也，為後世慮，不若休之。難治也。」</p>
<p>施於人而不忘，非天布也，商賈不齒，雖以事齒之，神者弗齒。</p>
<p>為外刑者，金與木也；為內刑者，動與過也。宵人之離外刑者，金木訊之；離內刑者，陰陽食之。夫免乎外內之刑者，唯真人能之。</p>
<p>孔子曰：「凡人心險於山川，難於知天。天猶有春秋冬夏旦暮之期，人者厚貌深情。故有貌愿而益，有長若不肖，有順懁而達，有堅而縵，有緩而釬。故其就義若渴者，其去義若熱。故君子遠使之而觀其忠，近使之而觀其敬，煩使之而觀其能，卒然問焉而觀其知，急與之期而觀其信，委之以財而觀其仁，告之以危而觀其節，醉之以酒而觀其則，雜之以處而觀其色。九徵至，不肖人得矣。」</p>
<p>正考父一命而傴，再命而僂，三命而俯，循牆而走，孰敢不軌！如而夫者，一命而呂鉅，再命而於車上儛，三命而名諸父。孰協唐許！</p>
<p>賊莫大乎德有心而心有睫，及其有睫也而內視，內視而敗矣。凶德有五，中德為首。何謂中德？中德也者，有以自好也而吡其所不為者也。</p>
<p>窮有八極，達有三必，形有六府。美髯長大壯麗勇敢，八者俱過人也，因以是窮；緣循，偃佒，困畏不若人，三者俱通達。智慧外通，勇動多怨，仁義多責。達生之情者傀，達於知者肖；達大命者隨，達小命者遭。</p>
<p>人有見宋王者，錫車十乘，以其十乘驕穉莊子。</p>
<p>莊子曰：「河上有家貧恃緯蕭而食者，其子沒於淵，得千金之珠。其父謂其子曰：『取石來鍛之！夫千金之珠，必在九重之淵而驪龍頷下，子能得珠者，必遭其睡也。使驪龍而寤，子尚奚微之有哉！』今宋國之深，非直九重之淵也；宋王之猛，非直驪龍也；子能得車者，必遭其睡也。使宋王而寤，子為𩐈粉矣。」</p>
<p>或聘於莊子，莊子應其使曰：「子見夫犧牛乎？衣以文繡，食以芻菽，及其牽而入於大廟，雖欲為孤犢，其可得乎！」</p>
<p>莊子將死，弟子欲厚葬之。莊子曰：「吾以天地為棺槨，以日月為連璧，星辰為珠璣，萬物為齎送。吾葬具豈不備邪？何以加此！」</p>
<p>弟子曰：「吾恐烏鳶之食夫子也。」</p>
<p>莊子曰：「在上為烏鳶食，在下為螻蟻食，奪彼與此，何其偏也！」</p>
<p>以不平平，其平也不平；以不徵徵，其徵也不徵。明者唯為之使，神者徵之。夫明之不勝神也久矣，而愚者恃其所見入於人，其功外也，不亦悲夫！</p>
<hr>
