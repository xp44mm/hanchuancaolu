<h5>莊子</h5>　　<span class="style9">雜篇 ‧ 說劍</span>  
<hr>
<p>昔趙文王喜劍，劍士夾門而客三千餘人，日夜相擊於前，死傷者歲百餘人，好之不厭。如是三年，國衰，諸侯謀之。</p>
<p>太子悝患之，募左右曰：「孰能說王之意止劍士者，賜之千金。」左右曰：「莊子當能。」</p>
<p>太子乃使人以千金奉莊子。莊子弗受，與使者俱，往見太子曰：「太子何以教周，賜周千金？」</p>
<p>太子曰：「聞夫子明聖，謹奉千金以幣從者。夫子弗受，悝尚何敢言！」</p>
<p>莊子曰：「聞太子所欲用周者，欲絕王之喜好也。使臣上說大王而逆王意，下不當太子，則身刑而死，周尚安所事金乎？使臣上說大王，下當太子，趙國何求而不得也！」</p>
<p>太子曰︰「然。吾王所見，唯劍士也。」</p>
<p>莊子曰：「諾。周善為劍。」</p>
<p>太子曰：「然吾王所見劍士，皆蓬頭突鬢垂冠，曼胡之纓，短後之衣，瞋目而語難，王乃說之。今夫子必儒服而見王，事必大逆。」</p>
<p>莊子曰：「請治劍服。」治劍服三日，乃見太子。太子乃與見王，王脫白刃待之。莊子入殿門不趨，見王不拜。王曰：「子欲何以教寡人，使太子先焉？」曰：「臣聞大王喜劍，故以劍見王。」</p>
<p>王曰：「子之劍何能禁制？」</p>
<p>曰：「臣之劍，十步一人，千里不留行。」</p>
<p>王大悅之，曰：「天下無敵矣！」</p>
<p>莊子曰：「夫為劍者，示之以虛，開之以利，後之以發，先之以至。願得試之。」</p>
<p>王曰：「夫子休就舍，待命設戲請夫子。」</p>
<p>王乃校劍士七日，死傷者六十餘人，得五六人，使奉劍於殿下，乃召莊子。王曰：「今日試使士敦劍。」</p>
<p>莊子曰：「望之久矣！」</p>
<p>王曰：「夫子所御杖，長短何如？」</p>
<p>曰：「臣之所奉皆可。然臣有三劍，唯王所用，請先言而後試。」</p>
<p>王曰：「願聞三劍。」</p>
<p>曰：「有天子之劍，有諸侯之劍，有庶人之劍。」</p>
<p>王曰：「天子之劍何如？」</p>
<p>曰：「天子之劍，以燕谿石城為鋒，齊岱為鍔，晉衛為脊，周宋為鐔，韓魏為夾；包以四夷，裹以四時，繞以渤海，帶以恆山；制以五行，論以刑德；開以陰陽，持以春夏，行以秋冬。此劍，直之無前，舉之無上，案之無下，運之無旁，上決浮雲，下絕地紀。此劍一用，匡諸侯，天下服矣。此天子之劍也。」</p>
<p>文王芒然自失，曰：「諸侯之劍何如？」</p>
<p>曰：「諸侯之劍，以知勇士為鋒，以清廉士為鍔，以賢良士為脊，以忠聖士為鐔，以豪傑士為夾。此劍，直之亦無前，舉之亦無上，案之亦無下，運之亦無旁；上法圓天以順三光，下法方地以順四時，中和民意以安四鄉。此劍一用，如雷霆之震也，四封之內，無不賓服而聽從君命者矣。此諸侯之劍也。」</p>
<p>王曰：「庶人之劍何如？」曰：「庶人之劍，蓬頭突鬢垂冠，曼胡之纓，短後之衣，瞋目而語難。相擊於前，上斬頸領，下決肝肺。此庶人之劍，無異於鬬雞，一旦命已絕矣，無所用於國事。今大王有天子之位而好庶人之劍，臣竊為大王薄之。」</p>
<p>王乃牽而上殿。宰人上食，王三環之。莊子曰：「大王安坐定氣，劍事已畢奏矣！」</p>
<p>於是文王不出宮三月，劍士皆服斃其處也。</p>
<hr>
